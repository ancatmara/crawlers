Scel asa mberar combad hé Find mac Cumaill Mongán & aní día fil aided Fothaid Airgdig a scél so sís
Bai Mongan hi Ráith Móir Maigi Lini inna rigu.
Dolluid Forgoll file a dochum.
Boí leis for cui ilar lánomnae ndó.
Infeded in fili scél cacha aidche do Mongán.
Bá sí a chomsae a mboth samlaid ó samuin co béltaine.
seóit & bíad ho Mongán.
Imcomarchuir Mongán a filid laa n-and cía haided Fothaid Airgtig.
Asbert Forgoll goíte i n-Dubthair Lagen.
Asbert Mongán ba gó.
Asbert in fili nod n-aírfed dia áithgiud & no áerfad a athair & a máthair & a senathair & docechnad fora n-usciu conná gébtha íasc ina inberaib.
Docechnad fora fedaib conna tibertaís torad fora maige comtis ambriti chaidchi cacha clainde.
Dofarraid Mongán a réir dó di sétaib co tici secht cumala lda secht ltri secht Torgid asennad trían lleth a feraind la ferand óg asennad acht a soíri a óenur cona mnai Breóthigirnd mani forsulcad co cend trisse.
Atbobuid in fili uile acht mad cussin mnaí.
Atdámuir Mongan fo bith a énech.
Bá brónach in ben imme ressan.
Ni gattad dér di gruaid.
Asbert Mongán fria arnábad brónach bés dosnísed cobair.
Tánic de co tici a tres laa.
Gabais in fili día nadmim.
Asbert Mongán anad co fescor.
Boí Mongan & a ben inna ngríanan.
Ciid in ben in tan bá nessam a n-idnacul & nád accai a cobair.
Asbert Mongan nadbad brónach a ben.
Ásáe fer dotháet indossa diar cobair adhaim a chossa hi Labrinni.
Anit etir.
Cích in ben aithiruch.
Ná cíi a ben ásae fer dotháet diar cobair indosso adhaim a chossa hi Máin.
No antais eter cach dá tráth in tucht sin.
isind lóo no chiadsi asberadsa beus.
Ná cí a ben fer dotháet diar cobair indossa adhaim a chossa hi Lemuin hi Loch Léin hi Samaír eter Uí Fidgente & Aradu hi Siúir ar Femun Muman hi n-Echuir hi mac Berbi hi Rurthig hi mac Boind hi Níth hi Rig hi n-Olarbi ar bélaib Rátha Móri.
In tan dunnánic adaig.
boí Mongán inna chétud inna rígthaíg & a ben fora déserud osí brónach.
In fili oca fúacru fora nglinne & a nadmand.
Tráth mbátár and adfógarar fer dun raith andes.
A brat hi forcepul immi & dícheltir inna láim nádbu érbec.
Toling frissa crand sin tarna teóra ratha co mboí for lár lis di sudiu co mboí for lár ind rígthaige.
Di sudiu co mboí eter Mongán & fraigid forsind adart.
In fili i n-íarthur in taige fri ríg aníar.
segair in chest isin tig feád ind oclaig dudánic.
Cid dathar sund ol sudiu.
Ro gellsom ol Mongán & in fili ucut im aidid Fothaid Airgtig.
Asrubairtsom is i n-Dubthor Lagen.
asrubartsa is gó.
Asbert in t-óclách bá gó dond filid.
Bid aithlig ol Forgoll cille dano dumm áithgeód.
Ni baa són ol in t-óclách.
Proimfithir.
Bámárni latsu la Find ol in t-óclach.
Adautt ol Mongán ní maith sin.
Bámárni la Find trá ol se dulodmar di Albae.
Immarnacmár fri Fothud n-Airgtech hi sund accut for Ollorbi.
Fichimmir scandal n-and Fochartso erchor fair co sech trít sol lluid hi talmain friss anall & co facab a iarnd hi talam iss ed a ndíceltar so ro boí isin gai sin.
Fugebthar in máelcloch día rolusa a roud sin & fogebthar a n-airiarnn isin talam & fogebthar a ulad Fothaid Airgtig fris anair bic.
Ata comrar chloche imbi and hi talam.
Ataat a di foil airgit & a di bunne doat & a muintorc argit forma chomrair.
atá coirthe oca ulaid.
atá ogom isin chind fil hi talam din corthi.
Iss ed fil and.
Eochaid Airgtech inso.
ra mbí Caílte i n-imaeriuc fri Find.
Éthe .i. dogníther lasin n-óclaic aricht samlaid ule & fofrítha.
Ba hé Caílte dalta Find dodánic.
Ba hé Find dano inti Mongán acht nad leic a forndisse.
