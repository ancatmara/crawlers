Boí Conchubur & maithi Ulad i n-Emuin.
No tathigtis énlaith mag ar Emuin.
Na gelltis conná fácbatis cid mecnu na fér ná lossa i talam.
Ba tochomracht la h-Ultu a n-aicsiu oc collud a n-írenn.
Inlaat noí cairptiu dia tofunn láa n-and.
arba bés leusom forim én. Conchubur dano i sudiu inna charput & a ingen Deichtine os sí macdacht.
Is sí ba harae dia hathair.
Errid Ulad olchenae inna carptib .i. Conall & Lóeguire & cách olchenae.
Bricriu dano leu.
Fosrumat ind éuin remib dia ndaim tar Slíab Fúait, tar Edmuinn, tar Brega.
Ní bíd clad ná airbe ná caisel im thír i n-Ére ind amsir sin co tánic remes mac n-Áed Sláni acht maige réidi.
arimad na treb dano ina remis side is aire conópartatar cocrícha i n-Ére. Ba hálaind & ba caín in t-énlorg & in t-énamar boí leu.
Noí fichit én dóib, rond argit eter cach dá én.
Cach fiche inna lurg fo leith, noí luirg dóib.
Samlaid dá én bátar remib, cuing argit etarru.
Toscartha trí héuin díb co haidchi.
Lotir remib i cend in Brogo.
Is and ba hadaig for feraib Ulad.
Feraid snechtae mór foraib dano.
Asbert Conchubur fria muintir ara scortis a cairptiu & ara cortis cor do chuindchid tige dóib.
Conall & Bricriu do chur cúarta. Fofúaratar óentech nue.
Lotar ind.
Foráncatar lánamain and.
Boíthus fáilte.
Lotar ass coa muintir.
Asbert Bricriu níbu fíu dóib techt don tig cen brat cen biad.
Ba cumung dano cid ar indus.
Lotar dó cammaib.
Tobertatar a cairptiu leu.
Ní gabsat na m-már isin tig.
Co n-accatar talmaidiu dorus cuile In tan ba mithig tabairt biid dóib, batir fáilti meisc íarom fir Ulad, & ba maith a tunithe.
Asbert in fer fri Ultu íarom boí a ben fri idna inna Luid Deichtine a dochum, atdises, birt mac.
Láir dano boí i n-dorus in tige trogais dá lurchuire.
Gabsit Ulaith íarom in mac, & dobertsom na lurchuiriu do macslabrai don mac.
Alt Deichtine in mac.
Tráth ba maiten dóib conda accatar ní i n-airthiur in Broga cen tech cen éunu acht a n-echrada fadésin & a m-mac cona lurchuirib.
Totháegat íar sin do Emuin.
Alair leu a m-mac combu blaicce.
Dafúabair galar íar suidiu.
Atbail de.
Ferthair a gubae.
Ba már a sáeth la Deichtini díth a daltai.
Baísu luge do dig oc tintúd ón gubu.
To-thlugestar dig a llestur umai.
Dobreth dí co n-dig.
Nach mod donbered dia bélaib, dolinged míl mbec íarsin lind dochum a bél.
Ó ra uccad ó bélaib, nacc ní i n-neuch, sceinti lea hanáil o chud.
Contuli íarom nd adaig.
Co n-accai ní, in fer cuice atagládastar.
Asbert fria robad torrach úad, & ba hé noda bert a dochum don Bruig, ba leis fetir, ba aí in mac altae, & ba hé totharlae inna broind, & bid Sétantae a ainm.
ba hésse Lug mac Ethnenn, & co n-alta ind lurchuiri don mac.
Ba torrach didiu ind ingen.
Ba ceist mór la h-Ultu nádcon fess céle fora seilb.
Domét ba ó Chonchubur tre mesci, ar ba leis no feod ind ingen.
Arnenaisc íarom Conchubur a ingin do Súaldaim mac Róich.
Ba már a mélacht lea techt cosin fer i n-imdai os sí alacht.
In am luide don chrunn síuil bruitis bí a croith innallaile, combu ógslán.
cosin fer íarom. Ba torrach aitheruch ellam.
Birt mac.
Gabsi Caulann cerd.
Ba sí a aite.
Marbaisseom a choin side íarom, in tan ba ngillae oc cluichiu, combu íarom asbertsom:
‘Bid meisse do chúso, a phopae.’
Conid de ran gíuilseom íarom Cú Chulainn.
Is and sin íarom bátar Ulaid i comthinól i n-Emuin Macha in tan brethae in mac.
Bátar íarom oc imchosnam cía díb no eblad in mac, & lotar i m-breith Conchubuir.
Asbert Conchubur:
‘Beir duit, a Finnchóem, in mac’, ol Conchubur.
Doécci Finnchóem in mac íarom.
‘Carais mo chridesea in mac so’, ol Finnchóem, ‘conid cumma lem & bid é Conall Cernach.’
‘Is bec duit etarru’, ol Conchubur, ‘.i. do mac féin & mac do derbfethar.’
Conid and ro cachain Conchubur in so:
Sochlae bríg Becfoltach, buithe dag Deichtire, domróet riasnaib secht carptib, sephaind úacht d'echraidib, arunutedaig ernithib, donuc for sét Sétantai.
‘Gaib duit in mac’, ol Conchubur béos fria fiair.
‘Níba sí nod n-ebla ém’, ol Sencha, ‘acht is messe nod n-ailfea, ar am trén, am trebar, am án, am athlam athargaib, am ollam, am gáeth.
Nídam dermatach.
Adgládur nech ria ríg, arfochlim a insce, admidiursa ríg i cath ria Conchubur cathbúadach.
Concertaim bretha Ulad & nís n-insurg.
Ním thorgnea eter aite aile inge Conchubur’.
‘Cid messe ém nod ngaba’, ol Blaí Briugu, ‘ní epéla faill ná éislis lemsa.
Ro ferat mo thechta tosca co Conchubur.
Congairim firu Érenn.
Nos bíathaim co cend sechtmaine nó dechmaide.
Fosuidiur a n-dánu & a n-díberga.
Forriuth a n-écnach & a n-enechgressa amin.’
‘Is anble sin’, ol Fergus.
‘Dorróega trén occai, is messe nod n-ebla.
Am trén, am trebar, am techtaire, ním táthar ar feib ná ar indmus.
Am amnas ar gail & gaisciud.
Am gníae frim tháir.
Am túalaing mo daltai.
Am dín cech dochraite.
Dogníu dochur cech tríuin, dogníu sochur cech lobair.’
‘Cía contúaisi frim’, ol Amorgen, ‘ní arthai.
Am túalaing altroma do ríg.
Rom moltar ar cech feib, ar mo gail, ar mo gaís, or mo thocud, ar m'áes, ar m'erlabrai, ar áini & calmatus mo chlainde.
Cébo flaith, am file, am fíu do rath ríg.
Arurg cech n-errid.
Ní tuillim buidi do neuch acht do Chonchubur.
Ní comul fri nech inge fri ríg nammá.’
Asbert Conchubur:
‘Ní bía tra bá di sodain.
Gaibed Finnchóem in mac co rísam Emuin co fuiglea Morann imbe.’
Lotar ass íarom co h-Emuin, & in mac la Finnchóem.
Ro fuigill Morann íarom íar ríachtain dóib co h-Emuin, & asbert-side:
‘Atnoad Conchubur ém’, ol Morann, ‘ol is cét-aicce Finnchóem.
Atmenad Sencha setait sceo erlabrai.
Ra m-bíatha Blaí Briugu.
Berar do glún Ferguso.
Ba aite dó Amorgen.
Bad chomaltae dó Conall Cernach.
Dí chích a máthar cích Finnchóeme.
Ba cumma no n-damnaigfetar uili etir errid & ríg & ollamain, ol bid carae sochaide in mac so.
Is cumma dofich far n-enechgressa uili, arfich far n-áthu ocus far n-irgala uile in mac so.’
Is ed dogníth de íarom: berthi Amorgen ocus Finnchóem, co n-alt i n-Dún Imbrith i m-Mag Murthemni.