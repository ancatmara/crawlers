Aided Echach meic Maíreda inso R I maith ro gab Mumain .i. Mairid mac Cáiredo.
Batár dá mac mathi leis .i. Eochaid & Rib.
Ebliu im ingen Gúari a Bruig Meic ind Óc is í ba ben do Maírid.
Ro láeside menmain fora macsom .i. for Eochaid.
is ond Eblind sin dano ainmnigther Slíab n-Eblinde.
Baísi tra oc tothlogud in gilli fri ré ciana.
Ro laisi trá fo deoid algis fairsium co tudchad for aithed léi.
Asbert im Rib fria brathair ara mberad leis in mnaí síu no beth fo athis & no ragadsom a tír leis.
Dobert iarom Eochaid Eblind leis for aithed & tic Rib leó.
Deich a llín do feraib.
Is amlaid tancatar co n-étaib & co n-almaib léo.
asbertartar a ndruid friusom connách n-óeninad boí i ndan dóib orba do gabáil.
scarait iarom oc Beluch da Liac.
Rib síar co Tir Cluchi Midir .i. Mag Find & in Meic Óic. Midir chucu & capull cengalta oci co srathair fair iar marbad dosom a n-ech uli remi. Doberatsom a crod uli fair co ruc leó so tici Mag n-Arbthen .i. ait hi fil Loch Rí indiu.
laigid in gerran occo and sin & siblaís a fual corbo thipra.
conid hé sin tánic tairsibsium iar sin coros báid conid hé Loch Ri.
dano Eocho co ránic in mac Bruig meic ind Oc. Tánic fer mór chucu & dlomaid dóib asind ferand & ni dernsat fair.
Marbaid in fer dano a n-eochu uli ind aidchi sin.
Tic in fer cétna ara bárach & asbert Mairfetsa for ndóeni uli innocht for se mani fácthai in tír forsa táthi.
Dorignis mór d'ulc frind chena for Eochaid ar n-eich uli do marbad.
Cia bad áil dun techt ní etam dul cen eochu.
Dobeir Oengus ech mór doib & curit a crod uli fair.
asbert friu cen scor ind eich & arná léictis airisium dó arnár siblad a fúal arnabad fochond báis dóib.
Imtigit íar sin día domnaig isin mís medonaig ind fogomair.
co rancatar Liathmuine i n-Ultaib.
Tecait uli dia saigthin ind eich & berait a crod uli i n-óenfecht de.
niro soí nech dib aiged ind eich in frithlorg.
silis in t-ech oco iar sin combo thipra.
Dogní Eocho iar sin tech immon tiprait & comla furri & oenben ocá hathigid.
Ro chosain Eocho lethrigi n-Ulad iar sin fri Muridach mac Fíachach Findamnais.
Fecht and tra náro íad in ben tiprait atraracht Lind Muni dar Líathmuni .i. don topur.
ro báded Eocho cona chlaind and acht Li Ban & Conaig & Curnan onmit.
Is ón Chonaing sin dano ro chinset Dál mac Búain.
Dál Sailne.
Baí trá Curnan oc taircetul doib ind locha do thichtain tairsib conid and asbertsom.
Ticid ticid gebid faebra snaidid ethra ticfa Lind Muni da Liathmuni co llethba.
Baidfidir Airiu & Conaing sin lind lethain snáifid Li Ban sair síar sanchan tar cach trethain.
Fir on dosom sin ar ro boi Li Ban tri chet bliadna ar fut in mara & a orci i rricht dobran ina díaid cach conair no theiged can scarad fria eteir do gréss.
conid si fein ro innis a imthechta do Béoan mac Inli dia ragaib hí ina línaib conid and sin ro chansi inna briatra sís iarom.
Fo Loch Echach adba dam ard in sceng dron dringed graig erdalta fo brunnib bárc tond mo tugi tracht mo fraig Duil echnat ind airmairi .i. don topur ní gnáth brónan for sudi is mairg frisi tibi gen in ben di thonnaib .i. in tipra tuli Fossod a tond medrach mend mandra sál fri ainbthe hír .i. firinni tairind dinetan do fraig .i. tabair haigid form nom léic bicatan do thír Asta dinetan fort chind cían o ra ét locha lind tri chét bliadna o tú sund o bate and Eocho find Imda imned in cech du ní mád chin dún mac na mná mag i mbitis drongu ech conid ethair immará Tipra meic Maireda mais benaid frais fri hadba nuis a llind laíchnech lethan glais immáteged cách dia chuis Dia mbá fo lind locha láin imrordus .i. ríg richid ráin ateoch .i. atchim in n-athair is náem atlochor braen batis báin Bása i n-ón?
bíasta n-oll ro snadius muir medrach mend domfuc tond ós Letha?
lind i rricht íaich acht mo chend Ciapsa duine ciapsa bled rom charsat máil maigi Breg nírbo lesainm básá lí rom anacht rí rethes ler Máré matan matan Mairt ní fúar ethar ni fúar bairc is and dolluid ba scél ngle Lind Muni da Líathmune Fó mo matan do Maig Cecht son forcetul imomracht siachtsom donend & úacht domruacht tond fri trethan tracht M'oenurán im romra ró ro snó farrci garb a glend mé muc mara méthas tond baíthium anfud mílach mend Ardomneat anfuth úar fri uarfarrci dulgi fál murbrucht Locha Echachach ain cenid mé in murgelt már Doraingert Curnan cét gal in scel sa dodeochad dún tipra ro boí inar tig is sí non curfed dar múr Fota mo chomnaidi sund amal rom ordaig mo rí mar rom chertaig Día do nim ar cind ind fir Brenaind bí Na téig a Brénaind na teig conid arlasar do léir innis dam ar Dia do nim cia rí dofil for Loch Léin Atbersa frit ní rád mer is rí Fiachna formna gil ro techt aichnid o mac Dé inné dodechaid do nim Fomtiu do chach crad meic Dé dáig iss e conic cach ní comsid na náem násad n-an Día már midedar cach ní Nirbo mé in murgeilt már nirbó mé in traignech thrén blaisiu magri matan moch fó Loch Echach adba én Mithig damsa dul for cel scarad frim etal bes ni rom blaisiu maigri matan moch fo Loch Echach adba dam.
Gudim Brénaind tria bith sír hi céin béo fo lindib lo cobair fir a culchi chíar rom áin co cían funchi fó.
fó Tipra meic Maireda mais for luid laiss lodomar dó.
úasu immi ro as muir & is tír hi fuil fó.
fo Loch Iss ed sin dano is mó ro scail Ultu fo Érind tomaidb Locha Echach.
fo thír.
Doratad dano ainm do Lí Ban iarna baisted .i. Murgen .i. gein mara.
a leth na bratan ro boi & a lleth n-aill na duni.
is disi ro chet in senchaid na runnu sa.
Murgein is gein co mbúadaib ingen Echach imuallaig dochúaid sech císu co cert cé dorat Ísu i n-anrecht Ro char in ben secech treib Lí Ban ingen ind fir sein ro airbir bith fon tsruth trom noco tard guth do Cholom.
A llos a lín is a craind Beoan iascairi Comgaill dosrat iarna taistel tair coro baisted i ndabaig Ingnad in richt as baí lus Dia dorigni in firt follus a drech abban ceirbo cacht a lleth do bratan bitbalc Día n-ebart carais m'áeda Oengus hua Aiblen áebda moe mó Dia is ada sin gein mór in mara Murgein.
is.
Lí Ban tra & Airiu da ingin Echach Find meic Maireda.
ro baided Airiu ben Curnan and.
atbath dano Curnan dia cumaid side inde Carnd Conan nominatur.
arec Curnan and sin. Bliadain lan tra do Li Ban ina gríanan fón loch & a mesan inna farrud and & Dia oca anacul ar uscib Locha hEchach.
Co n-érbairtsi i n-araili lo and.
A Chomdi for si mogenair no bíad i rricht na mbratan co mbeth sechnón in mara for comsnam Ro soiedsi iar sin i rricht bratan & ro soied a orci i rricht dobran.
co mbíd na degaidsi fóna uscib & fóna murib cach conair no imthigedsi for cach n-aird.
Co rabisi ó amsir Echach meic Maireda co amsir Comgaill Bendchair fon n-innas sin.
Ro laí Comgall úaid Beoán mac Indli o Thig Da Beóc co Roim do accallaim Grigair for cend uird & riagla.
In tan im ro batar lucht curaig Beoan oc imrum forsind farrci co cúalatar celebrad aingel fon churuch.
Coro íarfaig Beoán cid dia ta in celebad sa for se.
Messi dogní for Li Ban.
Cia thusa for Bean.
Ban ingen Echach meic Maireda missi for si. fotera duit bith amlaid sin ar esium. Attú tri chét bliadna fond farrci for si.
is dó tanac dia innisin duitsiu mo dala chucutsu síar co Inber Ollorba.
frithailter misi acaibsi for naemaib Dail Araide isind ló sa hi cind bliadna & abairsiu fri Comgall & frisna naemaib olchena insein.
Ni ebur sin for Beoan acht mani thucthar a log dam.
Cia log connaigi ol isi.
t'adnacul ocumsa fein im manistir.
Rot fiasu sin tra ol isi.
Tánic Beoán anair íar sin & ro innis do Chomgall & dona cleirchi olchena scéla na murgelti.
Tánic in bliadain ass foIsin & ro indiltea na lina & ro gabadsi i llín Fergusa o Míliuc.
Tucad co tír hí iar sin & ba ingnad a túrascbail & a delb.
Tancatar sochaidi dia descin & sí isind ethur & usci impi and.
Ro boí toisech ua Conaing and cumma cáich & brat corcra immi.
Ro boisi dano ocá sírdescin side.
Ro íarfacht in t-óclaech di masa th'airi téit don brut for se rot fia.
Ac for si ni hairi atú ca descin etir acht brat corcra ro boi im Eochaid in lá ro báided hé.
Rath fortsu dano for si & for fir t'inaid ina log sin.
nirab écen iarfaigid fir t'inaid do grés.
in cach airiucht i mbia.
Tánic laech forgrainni dub mór & ro marbside a mesansi.
Foracaibsi doside & día thúaith a ngaisced fora n-ottraigib.
can a n-uilc do dígail dóib nó coro troisctis accisi.
slechtaid in t-oclaech di iar sin.
Ro boi íarom imcosnam impisi.
Asbert Comgall robo leis hí ar is na ferund ro gabad hí.
Asbert dano Fergus robo leis hí ar is na lín tarras hi.
Ro raid Beoan dano corbo leis hi ar ro gell fein dó.
Ro troiscet ule inna naim sin tra co rucad Dia breith etorro imma n-imresain.
Asbert in t-aingel friaraili nduni and.
Ticfat da dam allaid i mbarach for se a Carnd Airend & tabraidsi in carpat foraib for se & in leth bertait sin hí lecidsi dóib.
Tancatar na daim arna bárach amal ro thingell in t-aingel & rucsat hí co Tech Da Beóc.
Tucsat na clérig a rogo di iar sin .i. a baisted & a tocht dochum nimi fo chetóir.
isind uair sin.
la fuirech in comfot cétna & a techt dochum nimi íar sírsaeglaib.
Iss e roga rucsi a éstecht and sin.
Ro baist Comgall hí & iss é ainm dorat di Muirgein .i. gein in mara.
lMuirgeilt .i. geilt in mara.
Ainm n-aill di dano Funchi.
Dogniter dano ferta & mirmaili trethisi and sin.
ita amal cach naemóig co n-onoir & co n-airmiten amal doridnacht Dia di i nnim.
