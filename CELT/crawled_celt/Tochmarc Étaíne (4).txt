Tochmarc n-Étaine dano so sís.
Fecht n-aile asraracht Eochaid Airem rí Temrach lá n-álaind i n-amsir samrata fosrocaib for sosta na Temrach do imcaisiu Maigi Breg.
Boí fó a lí & fó bláth cach datha.
A n-imracacha intí Eochaid imbi co n-acca in n-ócláech n-ingnad forsin tossad inna chomair.
Fúan corcra imbi & mong órbudi fair co braini a da imdae.
Rosc cainlech glas ina chind.
Sleg cóicrind ina láim.
Scíath taulgel ina láim co ngemaib óir Sochtais Eochaid ar ní fitir a bith isin Temraig in n-aidchi ríam & ní orslaicthe ind lis in tráth sin.
Tolluid ar inchaib Eochoda iar sain.
Asbert Eochaid iarom fo chen dond láech nád athgénmár.
Iss ed dorochtmár or in t-ócláech.
nit athgénmár or Eochaid.
Atotgénsa chetus ol in t-ócláech.
Cía th'ainmseo ol Eochaid Ní airdairc són ol se Midir Breg Léith.
dotroacht ol Eochaid. Do imbirt fidcille fritsu ol se.
Am maith se ém ol Eochaid for fithchill A fromad dún ol Midir.
Atá ol Eochaid ind rigan ina cotlud is lé in tech atá ind fithchell.
Atá sund chenae ol Midir fidchell nad messo.
Bá fír ón clar n-argit & fir óir & fursunnud cacha hairdi forsin clár di liic logmair & ferbolg di figi rond crédumae.
Ecraid Midir in fidchill iar sin.
Imbir ol Midir.
Ni immer acht di giull ol Eochaid Cid gell bias and ol Midir.
Cumma lim ol Eochaid.
Rot bia limsa ol Midir mád tú beras mo thóchell id_est gabur ndubglas ir é cendbrecca.
croderga biruich bruinlethain bolgroin cosschóela.
comrassa faeborda femendae aurárda aignecha sostaidi so Iar sin doberar uir & grian & clocha forsin monai.
Fri etnu dam dano bátár fedmand la firu Herend cosin n-aidchi sin.
Co n-aicces la lucht in tsíde fora formnaib.
Dogníth samlaid la Eochaid conid de atá dosom Echaid Airem ar is aice toísech tucad cuing for muinélaib dam do feraib Herend.
Iss ed didiu and focol ro boí i mbélaib in tslúaig oc denam in tócuir.
Cuire i lláim tochra i llaim aurdairc damrad tráthaib iar fuin fortrom ailges ni fes cuich les cúich amles de thóchur dar móin Lámraige.
Ni bíad isin bith tóchur bad ferr mani bethe oca ndéscin.
Forrácbad de bochtae and iarom.
Iar sin dolluid in rechtaire co Echaid & adfét scéla in mórfedma atconnairc fíadai & asbert nád rabi for fertas in betha cumachte dodrósce de.
A mbátar fora mbriathraib co n-accatár Midir chucu.
ardchustal & drochgné fair.
Atraigestar Eochaid & ferais faelti fris.
Is ed dorochtmár ol Midir.
Is torcda & is díchéill no taí frim mor decrai & mór aingcessa do thabairt form.
Adethaind ní bad maith lat chena acht is bairnech mo menma frit.
Ní bara fri búre daitsiu ón dogignestár do menma for Eochaid.
Gebthar dano ol Midir.
In n-imberam fidchill for Midir.
gell bias and for Eochaid. Gell adcobra cechtar dá lína for Midir.
Berar tóchell n-Echada a llá sin.
Rucais mo thócell for Echaid.
Mad áil dam no béraind ó chíanaib for Midir.
Ceist cid adcobrai formsa for Echaid.
Dí láim im Étain & póc di ol Midir Sochtais Echaid la sodain & asbert tís día mís ondiu doberthar dait aní sin.
In bliadain ría tuidecht do Midir co Echaid do imbirt na fidchille boí oc tochmarc Étaíne & nis n-étad leis.
Is ed ainm dobered Midir di Be Find.
conide asbert A Bé Find in raga lim i tír n-ingnad hi fil rind is barr sobarche folt and is dath snechta corp co ind.
Is and nad bí muí na taí gela det and dubai brai is lí sula lín ar slúaig is dath sion lis brecc and cech grúad Is corcair maige llossa cach maín is lí lis dath sula ugai luin cid caín déicsiu Maigi Fail annam iar ngnáis Maige Máir.
mesc lib coirm Inse Fáil is mescu coirm Tíre Máir amra tíre tír asbiur ní theít oac and ré siun Srotha téithmillsi tar tir rogu de mid & fín doíni delgnaidi cen on combart cen peccad cen col Atchiam cách for cach leth & nicon n-acci nech temel imorbais Ádaim dodonarchéil ar araim A ben día ris mo thuaith tind is barr oir bias fort chind muc úr laith lemnacht la lind rot bia lim and a Bé Find. a B b E matumchotaise om aithech tige ragsa fetai ni rag.
Is iar sin dolluid Midir co Echaid & dámair a thochell fó chétóir co mbeth folo acai do Echaid is airi ro íc na comada móra & iss airi is fó anfis conatig a gell.
Conid iarsin giull adrubrad.
In tan trá ro boí Midircona muintir oc íc comad na aidchi id_est in tóchor & dichlochad Midi & Luachair Tethbai & Fid dar Breifne iss é seo anno foclboí ocá muintir amalatbeir Lebar Drom Sn.
Cuirthe i lland tochre i lland airderg damrad trom in choibden clunithar fír ferdi.
buidni balcthruim crandchuir forderg saire fedar sechuib slimprib sníthib scítha láma ind rosc cloína fo bíth óenmna dúib in dígail duib in tromdáim tairthim flatho fer ban fomnis fomnis in fer mbraine cerpae fomnid díad dergae fer arfeid solaig fri aiss esslind fer brón fort íer techta inde id_est more lámnad o Lúachair for di Thethbi dílecad Midi indracht cóich les cóich amles Tochur dar cech moin.
Dalis Midir día mís.
Fochiallastar id_est ro tinóil Echaid formna láech n-Erend co mbátar hi Temraig & an ropo dech do fiannaib Herend cach cúaird imm araile im Temraig i mmedon & anechtair & is tig.
in ri & in rigan i mmedon in taigi.
ind lis íatai fó glassaib ar rofetatar doticfad fer in márchumacht Etáin boí ocon dáil ind aidchIsin forsna flathi ar ba saindán disi dál.
A mbátar iarom fora mbriathraib co n-accatar Midir chucu for lar ind rigthige.
Bá caínsom do grés ba caíni dano in n-aidchi sin.
Tosbert i mmod na slúag atconnairc Sochsit uli iarom & ferais in rí faelti fris.
Is ed dorochtmar ol Midir.
An ro gellad damsa or se tucthar dam.
Is fiach ma gelltar an ro gellad tucus daitsiu.
Ní imrordusa for Echaid aní sin co se.
Atrugell Étain féin damsa ol Midir ticht úaitsiu.
Imdergthar im Etain la sodain.
Ná imdergthar imut for Midir ní drochbanas duitsiu.
Atusa ol se bliadain oc do chuingid co mmaínib & sétaib at áildem i n-Ére & ní tucusa comad chomarlécud do Echaid.
Ní tría deóas damsa ce dotchotaind Atrubartsa fritsu ol si conom rire Echaid nit rius.
Atometha lat ar mo chuit féin díanom rire Echaid Nit ririub im for Echaid acht tabrad a dí láim imut for lár in tige amal ro gabais.
Dogéntar for Midir.
Atetha id_est Midir a gaisced ina láim chlí & gabais in mnaí foa lethoxail deis & fócoisle for forlés in tige.
Conérget in tslúaig imón ríg íar mélacht forro.
Co n-accatar in dá ela timchell na Temra.
Iss ed ro gabsat do Síd ar Femun.
Echaid co formno fer n-Erend imbi do Síth ar Femun id_est Síd Ban Find. Ba si comarli fer n-Erend fochlaid cach síde tísed a ben dó úadib.
Focechl 