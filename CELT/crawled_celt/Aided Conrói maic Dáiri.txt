A m-bátar Ulid i n-Emuin, co n-acatar Fer eqen caill doib dar Mag n-Emna.
Con-diacht Bláithini ingin Conchobuir, co-n-da-bert dia daim.
No-s-car si ind ammait & in corrguinech Cú Roi mac Dáiri.
Ba h-é Echde Echbél do-géni in sin & nach fitir nech d'Ultib inge Cú Roi nammá.
Echde didu, i n-Aird Echdi boí i Cinn Tíre Fer ecen caill.
Batar teora baí sainrethcha lais oté aurbrecca aíminni.
Is airi as-m-berar teora erca Echdi.
Do-s-m-bert asind biuth mór dind fechtas, di-a-tubart criss Úair Galmáir & fidchill maic Solmon.
Do-sathigtis diah-na teora baí seo a Aird Echdi i Semne & Láthairne.
Coire umi ba h-é a loíg.
Tri fichit sesre ba h-ed a lán in choiri ó cach óentráth co 'raill.
Is de as-bert Cú Chulinn isint síaborcharput:
Boí coire isin dún.
Lóeg na teora m-bó tricha aige ina cróes.
Níbo luchtlach dó.
Tathigtis in coire sin.
Ba meldach in bág Ní-téigtis úad aitherruch.
Co-fargbatis lán.
Boí mór n-óir is n-arcait and.
Robo maith in fríth do biurt-sa in coire sin.
La ingin ind ríg.
Ba sáeth la Ultu gleth a tíre.
Bátar oc immairi a tíre.
Íadsit im na bú.
Cota-slaat.
Lotar Ulid dar muir inna n-dead na m-bó, co m-bátar oc tur Echdi.
Rohurtha uili acht Conall & Lóegire.
Ni luid Cú Chulinn, nibu maith la nach aí.
Cú Chulinn fo deud. A-lluide í noí, da-n-arraid alaile óclach i n-díním écoisc: inar odar, brat odar, muirnech umi inna brot.
Tíagit taris dano.
Ferthai a teora aidchi oígidechte.
Cota-érget Ulid, ó con-atil Echde.
Do bertar didiu in coire & in n-ingin & na bú & mór do sétaib ailib.
Ó do dechotar sel mór, do-s-íarmorat Echde tresa muir.
Do breth do Choin Roi ind indile ar dingbáil Echdi.
Fo-cairt int óclach asin noí, con-raidh h-í rothuile boi inna arrad andes.
Ba h-ed églach a anme.
Do cer Echde.
At-bath.
Do-lotar Ulid & int óclach do tír Érenn.
Ra-n-gádatar ara-m-berad na sétu uili & ara-fácbad leo som na bú & in n-ingin co cenn m-blíadne.
Gesse atherruch amein co cenn teora m-blíadne.
Do-géni samlaid.
Tánic dia blíadne.
Batar góig fo deud, ní-léiced dó a m-breth, arro-chíuratar na dála.
Birt som feisin ódib inna bú & in coire & in n-ingin.
Cú Chulinn inna diad. Fo-cairt side láim dar drolam in choiri.
Da-soí fris int óclach.
Fa-cairt úad isin talmain, aill co a glún, a fecht n-aill co a thóin, a fecht n-aill co a cris, a n-aill co a dí oxail.
Birt immurgu inna bú & in n-ingin íarum, co m-bátar for Cathir Con Roi iter í & muir aníar.
Silsit na baí íarum íarna n-immáin cena mlegun.
Ásais lus as and.
Is bo-eirne a ainm.
aris do Érnib do Choin Roi. Do luid íarum Ferchertne fili Con Roi co n-ailgis for Ultu, co rucad in Líath Mache.
Berti dano dia n-inchaib.
Tánic dano dia mís.
No moltais áes aisndisen Midchúairt n-Ulad & a r-rríg & a r-rígni fíad Ferchertni.
Tairrecht fecht and.
As-bert, ba amru Cú Roi mac Dáiri i m-bátar cach na oc-teora erca Echdi.
Teora baí bat-tiblid.
Is and trá ro-fes, ba Cú Roi da-n-ánic & ra-sárigestar.
Ba sáeth mór la Ultu.
Cú Chulinn íarum i richt adilcnig, co m-boí i Cathir Con Roi. Ata-géoin ingin Conchobuir.
Tobbie frie a imthechta fo bíth Ulad & a athar, arin-merad in fer.
Boí náu h-umi, asa-slaided Albu & innsi mara olchene con-rici in m-bith mór.
Merti in ben íarum.
As-bert frie tria diuiti do dídnad a bróin, tipre boí i toíb Slébe Mis aníar, h-éo da-n-aidbded and dia secht m-blíadne, uball óir boí inna medón.
No teinfide a n-uball sin cona chlaidiub fadeisin, is and boí a anim.
Secht m-blíadni boí in ben tíar, con-tánic Cú Chulinn i n-écosc in chlaim, a secht n-aili ó suidiu, cond-id-taidbsed int éo.
Ad-neastar dano in tocad sin.
Lotar Ulid, co m-bátar i m-muig uli frisin cathrig antúaith.
Do-s-bidc in fer co mórchlochaib, cona-torachtatar.
Dogede Cú Chulinn ineol-.
birt sin a nert a Coin Roi & a gail fochétoir & as-bert som:
‘ní rún mnáib, ni maín mogib’.
Gegni Cú Chulinn íarum & do bertatar a búaid.
Da-fích dias dia muntir íarum .i. Lúach Mór ara Con Roi, luid i carpat Coirpri maic Conchobuir, berti fon n-all, con-id-aptha.
Ferchertne dano fili oca breith do Bláthini, ad-acht cletine eter a da cích n-dí, con-id-apad.
Marbthe som dano fochétoir.
Is de atá fert Bláthine oc Luimniuch & fert Ferchertne immalle.