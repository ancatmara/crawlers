Ectra Condla Chaim meic Cuind Chetchathaig inso.
día n-apar Art Óenfer. ni handsa.
Lá ro boí Condla Rúad mac Cuind Chetchathaig for láim a athar i n-uachtor Usnig.
Co n-acca in mnaí i n-étuch anetargnaid na dochum.
Asbert Condla.
Can dodeochad a ben or se.
Dodeochadsa for in ben a tírib beó áit inna bí bás nó peccad na imorbus.
Domelom fleda búana can rithgnom caíncomrac leind cen debaid.
síd mór i taam conid de suidib nonn ainmnigther áes síde.
Cía a gillai ol Cond fria mac acailli.
úair ni acca nech in mnaí acht Condla a óenur.
Ro recair in ben.
Adgladadar mnaí n-óic n-alaind soceneoil nad fresci bás na sentaid ro charus Condla Rúad cotgairim do Maig Mell inid rí Boadag bidsuthain rí cen gol cen mairg inna thír ó gabais flaith.
Tair lim a Condlai Rúaid muinbrec cainelderg barrbude fordotá óas gnúis corcorda bid ordan do rígdelbae má chotuméitís ní chrínfa do delb a hoítiu a haldi co bráth brindach.
Asbert Cond fria druid Corán a ainm side.
arrochúalatár uili an ro rádi in ben cenco n-acatár. Not álim a Chorán mórchétlaig .i. canas chetla mórdanaig forbond dodomanic as dom moo áirli as dom moo cumachtu níth náchim thánic o gabsu flaith mu imchomruc delb nemaicside cotoméicnigidar immum macc rochaín d'airchelad tre thoathbandu dí láim rígdain brectu ban mberir.
Docháchain iarom in druí forsin nguth inna mná connach cúala nech guth na mná & conna haccai Condla in mnaí ond úair sin.
In tan trá luide in ben ass re rochetul in drúad dochorastár ubull do Condlu.
Boi Condla co cend mís cen mir cen dig cen bíad.
Nirbo fíu leis nách túara aile do thomailt acht a ubull.
Ní dígbad ní día ubull cach a tomled de acht bá ógslan beus.
Gabais eólchaire íarom inní Condla imon mnaí atconnairc.
A llá bá lán a mí baí for láim a athar i mac Maig Archommin inti Condla co n-aca chuci in mnaí cétna a n-asbert fris.
Nall .i. uasal suide saides Condla eter marbu duthainai oc idnaidiu éca uathmair.
Totchurethar bíi bithbi at gérat do daínib Tethrach ardotchiat cach dia i ndálaib t'athardai eter du gnathu inmaini.
Amal rochúala Cond guth na mná.
asbert fria muintir gairid dam in druíd atchíu doreilced a tenga di indiu.
Asbert in ben la sodain.
A Chuind Chetcathaig druidecht nís gradaigther ar is bec rosoich for messu ar Trág Máir.
firién co n-ilmuinteraib ilib adamraib motáticfa a recht conscéra brichta drúad tardechta ar bélaib demuin duib dolbthig.
Ba ingnad tra la Cond nicon taidbred Condla aithesc do neoch acht tísed in ben.
In deochaid ol Cond fót menmainsiu a radas in ben a Condlai.
Asbert Condla ní reid dam sech cach caraim mo doíni.
Rom gab dano eólchaire immón mnaí.
Ro frecat in ben andside.
co n-epert inso.
Tathud airunsur álaib fri toind t'eólchaire ofadib im loing glano condrísmaís ma roísmais síd Boadaig.
Fil tír n-aill nad bu messu do saigid atchíu tairnid in gréin ngil cid cían ricfam ría n-adaig.
Is ed a tír subatar menmain cáich dodomchela ni fil cenel and nammá acht mná & ingena.
O tharnic dond ingin a haithesc.
foceird Condla iar sudiu bedg úadib co mboí isind noi glano .i. isin churuch comthend commaidi glanta.
Atconnarcatar úadib mod nad mod .i. in fat rosiacht índ radairc a roisc.
Ro ráiset íarom in muir úadib & ni aicessa o sin ille & ní fes cid dollotar.
A mbátar fora n-imrátib isind airiucht co n-aicet Art chucu.
Is a oenur d'Art indiu ol Cond dóig ni fil bráthair.
Búadfocol an ro radis or Coran iss ed ainm forbia co bráth Art Óenfer conid de ro len in t-ainm ríam o sin immach.
