do Libur na Cert.
Indister do chísaib & tuarustlaib Éirenn amal ro ordnaig Benén mac Sescnén, salmchétlaid Pádraic amal atfét Leabur Glindi Dá Lacha.
Do dligeadaib chirt Chaisil & dia chísaib & dia chánaib ind & ass andso sís, & do thuarastalaib ríg Muman & ríg n-Érind archeana ó ríg Caisil in tan da-fallna flaithis ind.
Caiseal dano cais-ail cloch forsa fuirmidis géill nó cís-ail iarsand ail chísa do-berthea ó fearaib Érind dó.
Síd-Druim dano ba hed a ainm an inaid sin prius.
Do-rala didiu dá mucaid i n-aimsir Chuirc meic Luigdeach ic tathaigi na tulcha sin fri ré ráithi ic mesrad a muc ar ba druim fidbaidi.
Badur hé a n-anmann na mucaidi Durdru, mucaid ríg Héle & Cularán mucaid ríg Múscraigi.
Co tárfas dóib dealb ba gilithir gréin & guth ba bindithir meandchrot lais ic beandochad na tulcha & in baili ic tairrngiri Pátraic, & asbert:
Fó fó fó fear fallnafass Caisil coir cémeandach i n-anmaim in Ard-Athar sceo Meic na hIngine la rath Spirut Noíb.
Epscop maiseach mórmaith mech bár beatha co mbreitheamnus línfas Érind ardainglig d'aes cach uird co n-ilgrádaib la fognum Críst chaím.
Is hí tra delb bae andsin Uictor aingel Pátraic ic taircheadal Pádraic & ordain & aireochais Érind do beith do grés isin baili sin.
fil ann didiu acht is cellphort do Phádraic & is prímchathair do ríg Hérind in baili sin. Acus dlegair cís & fognam fear n-Éreand do ríg in bailIsin do grés do ríg Caisil tre beandachtain Pátraic meic Alplaind.
At é andso immorro tuaristla na ríg ó ríg Caisil mad rí Hérind hé & a chuairt seom & a biata som forra dia chind cét corn & cét claideam & cét n-each & cét n-inar uad do ríg Cruachna & biathad dá ráithi ó ríg Cruachan dó-som & a dul lais a Tír Chonaill.
Fichi falach & fichi fichthell & fichi each do ríg Ceneóil Chonaill & biathad mís ó Chenél Chonaill dó-som & teacht lais i Tír n-Eógain.
Caeca corn & caeca claideb & caeca each do ríg Ailig & biathad mís uada dó-som & a techt lais a Tulaig n-Óc.
Trícha corn & trícha claideb & trícha each do flaith Thulcha Óc & biathad dá thráth dég lais & a theacht lais a n-Oirgiallaib.
Ocht lúireacha & sesca inar & sesca each do ríg Airgiall & a biathad ré mís a n-Emain & a choimi-deacht in n-Ulltaib.
Céd cornn & cét matal & cét claideb & cét n-each & cét long do ríg Ulad, biathad mís dó-som a hUlltaib & Ulaid lais co Temair.
Trícha lúireach & trícha falach & cét n-each & trícha fithchell do ríg Themrach & biathad mís i Temraig fair & ceitheóra fine Themrach lais co hÁth Cliath.
Deich mná, deich n-eich & deich longa do ríg Átha Cliath & biathad mís ó ríg Átha Cliath dó-som & a chaemtheacht i l Laignib.
Trícha long & trícha each & trícha cumal & trícha bó do ríg Laigen & biathad dá mís ó Laignib dó-som mí ó Laignib Tuathgabair & mí ó Laignib Deasgabair.
Trícha each & trícha lúireach & cethracha claideb.
It iad sin a tuaristla & a comaideachta conid dóib-side ad-féd int údar buada Benén mac Sescnéin:
Dligead cach ríg ó ríg Caisil bid ceist ar bardaib co bráth.
Fogébthar i taeib na taídean ac suíd na n-Gaeidel co gnáth.
Céd corn, cét claideam a Caisil, cét n-each, cét n-inar ria ais, as a tír co Teillis Tuathail don ríg geibis Cruachain cais.
Biathad da ráithi ón ríg-sin do churaid Muman ar mil; dul leis ri tresa i Tír Conaill co ríg Easa Modoirnn mir.
Rí Condacht la curaid Caisil co cathaib Bearnais, ní brég; rí Conaill co clandaib Eógain tarraid don deóraid las dét.
Fichi falach, fichi fichthill, fichi each co ro-Eas Ruaid, don ríg donár dealbas doraind, do ríg Bearnais Chonaill chruaid.
Biathad mís ó maithib Conaill do chúicead Muman a mairg, & dia ríg, ní dlug deólaid ria ndul a Tír n-Eógain n-aird.
Caeca cornn is caeca claideb, caeca each glésta co gnáth d'fir raith ó doirib na ndaigmeas do flaith Oilig ainces cách.
Biathad mís do macflaith Muman a Muig Muman, ní saeb seach, d'fir chúicid Brannduib gan beó-guin ó chlandaib Eógain na n-each.
Trícha cornn is trícha claideab, cert-trícha ruaid-each don ród don fir dán maith drumchla duaine, do flaith Thulcha uaine Óg.
Biathad dá thráth dég co dédla do ríg Muman maídit baird ó ríg Thulcha Óg cen dedail noco tór co hEmain aird.
Ocht lúirecha do flaith Airgiall a hoireacht Chaisil cét crech don fir forsmbít cesta cinad sesca inar, sesca each.
Biathad mís a mullach Eamna ó Airgiallaib Átha Móir do ríg Caisil chais ón chuchtair; dul lais a n-Ultaib an óir.
Céd corn, cét claideb, cét matal do mílid Boirchi, ní baeth, cét n-each acht is d'eachaib donda & deich longa don laech.
Biathad dá aen-mís a hUlltaib d'uasal-ríg Caisil ón chill dligid ac tulaig chais chernaig;
Ulaid lais co Temraig tind.
Trícha lúireach do laech Themrach, trícha falach, is fír sin, cét n-each, ní scíthad a scithfeidm la tríchaid fichthill ac fleid.
Biathad mís a mullach Themrach do thrénfearaib Caisil chruind, taidecht lais fine ara furmim fir Midi co Duiblind nduind.
Deich mná, deich longa co leapthaib ó laech Caisil & Cliach, deich n-eich a n-uair blátha bladaig do ríg Átha cladaig Cliath.
Biathad mís ó maithib Tomair do thigerna Chaisil chais: rí in Átha díltaig nach daidbir do thíchtain a Laignib lais.
Trícha long do laechraid Liamna láiter trícha deg-each dó; dligid imna crícha im Charmon trícha ban-mog, trícha bó.
Biathad dá lán-mís ó Laignib do laech Muman a Muig Ráth; cuid mís a muig Brannduib brogda ó chlandaib Condla seach cách.
Trícha each, éin-trícha lúireach do laech Gabrán gloine dath nochon eachlacha nos oilead ceathracha claideam i cath.
Ac sin tuaristla ríg n-Érind ó ríg Muman moldaid fir, 's a biathad ón lucht sin uile dearb re cach nduine co ndlig.
Dligead.
Ceart Caisil acus ríg Caisil ó thuathaib ar meadón in so.
Ó Mús-craigib chéadamus tús na cána sa deich bó & deich torc and sin ó Múscraigib.
Céd mbó & cét muc & cét ndam ó Uaithnib and sin.
Dá chét molt & cét torc & cét bó & cét leand uaine a hAraib and sin.
Céd bó & cét dam & cét torc ó Chorco Laígdi sin.
Deich cét dam & deich bó ó Chorco Duibne beos.
Deich cét bó & cét torcc ó Chiarraigi Luachra.
Dá chét bó & cét dam ó Chorco Baiscind.
Míli bó & míli dam & míli reithi & míli brat a Boirind.
Céd bó & cét dam & céd cránad asin Seachtmod.
Dá míli torc & míli bó ó na Désib.
Nochon ar a ndaíri trá ícaid na císa sin acht tar ceand a tíri & ar saíri chirt Chaisil & ara beandochad do Phádraic amal adfét Benén:
Ceart Caisil cen chrád dia churaid ro thaisig dám dligid: maith le ríg Gabráin glain groigig a fagbáil 'gá filid.
Ó Múscraigib cen faidb n-éithig do Chaisil ard uathaib míle bó sin port míle torc ó thuathaib.
Céd bó for cnuc fri ham n-asdair cét muc thall dia taiscid cét ndam dont sluaigthreib do thoirsin ó Uaithnib a n-aiscid.
Dá chét molt ón dáim adbearaid céd torc in cháin chanaid céd bó ro theand buaili ac brugaid cét leand n-uaine a hAraib.
Ó Chorco Laígde co laechaib cét bó ac taidle is tuachail, sesca dam ndonn nocho díchaid cét torc trom ó thuathaib.
Míli dam isí in breath bearma nír íc creach rem chuimni míle bó ní mar bú baidbi do brú Dairbri ó Duibni.
Ó Chiarraige cláir na claideb deich cét bó, is caín cuman, deich cét torc uathaib cen anad a Luachair na lubar.
Ó Baiscnib dá chét mbó ar baethair da rath cró tar críchaib, don ríg ro char díne ndúthaig míle dam, ní díthaig.
Míli dam, míle bó beanaim don dún iar ló i lloigim míli reithi arna n-at d'olaind míli brat a Boirind.
Sloind cáin Seachtmaide na Sindach, ní dleachtaidi dreandach; cét crán nochar chró cen cheandach cét ndam, cét mbó mbeandach.
Dá míli torc iarna toga cusin cnoc mar cheara, míli bó 'na n-éisib ana ó Désib ci ad-beara.
Cís sin tar ceand tíri ar tosaig —saí rími ro thaisig —
ní ar daíre don dáim dia ndeissid acht saíri chláir Chaisil.
An cís sin Muman co martaib co ria bunad brechtaig;
Pádraic in phuirt ósna portaib a ré Chuirc ro cheartaig.
Cert.
Is iad so beos tecusca Benén meic Sescnén sailmchétlada Pádraic, & do Chiandachta Gleanna Gemin do shíl Taidc meic Cén a Mumain máir dó corab ceand coitchenn cáich comarba Caisil feib is ed comarba Pádraic, & in tan nába rí for Érind rí Caisil is ed as dír dó forlámus for leith Érind ó Thig Duind iar n-Érind co hÁth Cliath Laigen.
Díles tuaristail & comaideachta ríg Caisil do grés Síl Bric Osraige.
Dleagaid Laigin ar báig aenlaithi teacht la báig ríg Caisil i cend Chuind nó allmarach.
Dliged didiu ó Gallaib Átha Cliath & ó deoradaib Érind dula lais i cend catha ar telgud a tír, & dligid aiscid ar coicrích ó Chondachtaib.
Is ed dano foruair sin troscad do naebaib imdaib i Temair & sí ade fa tulach thigernais do Laignib co cath Droma Dergaidi, ar is and do-bath forro a cuid do Muig Breg conad díleas Cloindi Néill ó sin i lle.
Iss ead immorro rod báidi flaith Temrach troscad Pádraic cona muinter for Laegairi mac Néill, ocus troscad Ruadán Lothra meic Aengusa co naebaib Érind for Diarmaid mac Cerbaill & for ceithri finib na Temrach; & ro gellsad na naeib sin na biad tech i Temair ó Laegaire ná ó Síl Néill co mbeith ó Síl n-Aililla Úlaim.
Trí ríg dano i l Leith Moga nach turgnad cís do ríg Caisil rí Osraigi & rí Raithleand & rí Lacha Léin.
De quibus Benén mac Sescnén in sailmchétlaid:
Benén, beandacht forin ngein, do-rad so a Saltair Chaisilsenchas cach ríg is a rath is deach im-thét tír Muman.
Rí Caisil do chind os cách is ead fil sunn co tí in bráth, fuigell beandachtan Dé duind altóir Pátraic meic Calpraind.
Caisil do chind ós cach cind acht Pádraic is Rí na rind Airdrí in domain is Mac Dé, acht maid sin dligid uaisle.
An tan nach rí ar Éirinn áin airdrí Caisil cona cháin is leis ferann Ébir uill óthá Áth Cliath co Tech n-Duinn.
As díleas dia dliged de fine álaind Osraige, uair tucaid a n-éraic áin do ríg Caisil cona cháin.
Dliged do ríg Laigen lond eich is cuirn co Caisil corr, ór & indmas tar muir is ead dleagar ó Laignib.
Dleagaid Laigin dula leó i n-agaid Gall fri gach ngleó; dia tístar chucu co fír la ríg Caisil a cor díb.
Dligid féin rí Caisil chain trí cét n-édach ar Samain, caeca each ndubgorm ndatha fo chomair cach prímchatha.
Co feasadur meic is mná uair is ina leath itá dliged do ríg Gall iar fír sin ara telcad 'na tír.
An tan fa sídach fris leath indsi móiri Mac Mílead, dligid cáin Connacht cen cleith ara telgad 'na trén-leith.
Isí in cháin dligid, ní gó caeca dam, trí caecait bó, caeca ech, is amra a faill, cét mbrat do brataib Umaill.
Ó ra thraisceadur na naím for Temair sochluta saír, do-riacht do ríg Caisil chruind bennacht Phátraic meic Calpraind Ní bia teach i Temair Fáil gid mór ind ail d'Éirinn áin> Laignib nach ac Síl Chuind co ndearntar la Síl n-Óluim.
maith in senchas fors tú. ní leasaigther la Laigniu; ní coimétar la Leath Cuinn seanchas Oilella Óluim.
Coimédfad-sa i Caisil cháid prímthacair ind imarbáig dá chóicead fail sund for leath is a turgnom i n-aenteach.
Is hé in teach sin Mumu mór, is é in dá chúiced in slóg; is a Mumain mín, méd geall, is chóir ardflaithius Érenn.
Ro bbé ith is meas is maith i Mumain mín co méd raith; mid is cuirn is cuirm is ceól do fearaib Muman is eól.
Fil trí ríga i Mumain móir a cáin do Chaisil ní cóir, rí Gabrán ná gabthar géill, rí Raithleand, rí Lacha Léin.
No fríth i saltair Dé déin seach ní thuilliub ní deidél ó Init co Cáisc ní chél a Caisil ro baí Benén.
Benén.
Dál Cais ní robad i llén ro gabat fri frais ferén; dos-rat co hilarda hér tigerna 'cá mbaí in Benén.
Benén.
Leasaiged Sealbach in saí & Aengus ar aenchaí sochar Muman mar adbér amal forácaib Benén Císa Muman ar meadón beos and so do Chaisil & is cach bliadna do-bearar smacht & biathad & turgnam & faesam.
Trí cét mart chéadamus a Múscraige & trí cét torc & trí cét bó Trí cét torc & trí cét leand & cét lulgach ó Uaithnib and sin.
Cét bó & trícha torc & trícha mart & trícha brat a hAraib ind sin.
Lx.
dam & molt & bó ónt Seachtmad sin.
Caeca bó & caeca dam & caeca mart a hOrbraigib inn sin.
Trí chét dam, trí chaeca lulgach ó Dáirfine beos.
Trícha bó & trícha dam & trícha brat a Corco Duibne.
bó dam cráin a Ciarraige.
Seacht cét brat, seacht cét molt, seacht cét bó, seacht cét cránad ó Chorco Baiscind.
Céd caerach & cét cránad & deich cét dam & deich cét brat a Corcam-ruad.
Míli dam & míli caerach & míli brat & míli lulgach óna Désib.
Céd bó a hOrbraigi & cét brat find & cét cránad.
Ní ícat Eóganacht nach cís ar is leó na fearinda fogniad Caisil.
Ní ícat Clanda Cais ná Raithlind ná Glennamain ná Lén ná Huí Figinnti ná Áine Cliach.
Conad airIsin adbeart in bár buada Benén in duain:
Cís Caisil in cualabair dá churaid ó chách, a buidni co mbuanfodail cach bliadna co bráth.
Trí cét mart a Múscraigi ar gurt nocho gó, trí cét torc nach túscbuidi, cét brat is cét bó.
Trí chét torc a trom-Uaithnib do Chaisiul can choll, trí cét leand, is lomsuaithnid, la cét lulgach lond.
Trícha torc, ná torgabaid, trícha mart is mór, trícha brat ó borb-Araib, cét n-ógbó dia n-ól.
Seasca dam fri daigseachtmain, seasca corrmolt ciar, seasca glanbó ón glan-t Sheachtmaid do Chaisil na cliar.
Caeca ánbó a hOrbraigi, caeca mart fria mes, caeca dam cen dodbuidi do Chaisil cen ches.
Trí chéd dam ó Dáirfine, ón dáim sea dá tor, sé cét lulgach lánbuidi ó chlandaib Meic Con.
Trícha casbrat cetluaitte —
is corcair nos cum, trícha dagbó a Duibnechaib, trícha dam ó Drung.
Seacht cét cráin a Ciarraigi, seacht cét bó, ní brég, seacht cét dam gan diamaire do Chaisil na cét.
Seacht cét brat ó Baiscneachaib seacht cét molt nach mael seacht cét bó ó baistechaib seacht cét cráin nach cael.
Dleagair a crích Corcamruad cét caerach, cét crán deich cét dam a donn-Boirind míle brat nach bán.
Deich cét dam a Déisechaib, míli caerach caem, míli brat co mbánchosair, míli bó ar mbreith laeg.
Cét ó fhearaib Orbraigi do buaib berar dó, cét brat find co find-Chaisil, cét cránad fri cró.
Ní dleagar do Eóganacht cís ná bés co bras air is leó na fearinda fogniat Caisil cas.
Do Chlainn Chais ní dlegait-som cís Caisil na cuan; ní dlegar a Glennomain ná ó Raithlenn ruad.
Ní dleagar ó laechaib Léin nach a Gabair gairg, ní dlegar d'Uíb Fidginnti nach a Áine aird.
Sochar maiseach mór-Chaisil meabraig leat cach mís; ní macflaith ar Mór-Mumain nech ná coingne cís.
Cís.
Mise Benén bindfoclach bár buada mar bís.
Fuaris atreib ingantaig.
Do Chaisil a chís.
Tuarastla ríg Caisil do rígaib a thuath: a leathlám chéadus & deich n-eich & deich n-errid & dá falaig & dá fichthill do ríg Dáil Chais, & tosach lais a crích anechtair & lorg iar cách.
Deich n-eich & deich cuirn & deich claidib & deich scéith & deich sgingi & dá falaig & dá fithchill do ríg Gabráin ind sin.
Deich n-eich & deich mogaid & deich mná & deich cuirn do ríg Eóganacht in tan nach rí Caisil.
Ocht mogaid & ocht mná & ocht claidim & ocht ngabra & ocht scéith & deich longa do ríg na n-Dési.
Cóic eich & cóic matail & cúic cuirnn & cúic claidib do ríg Hua Liatháin.
Deich n-eich & deich cuirn & deich scéith & deich claidib & deich lúireacha do ríg Raith-leand.
Seacht n-eich & seacht n-inair & secht coin & secht lúireacha do ríg Múscraigi.
Seacht claidim & seacht cuirn & seacht lúireacha & secht longa & secht n-eich do ríg Dáirfine.
Seacht coin & secht n-eich & seacht cuirn do ríg Dáirfine int sléibi.
Seacht n-eich & seacht cuirn & seacht claidib & secht scéith & seacht coin do ríg Lacha Léin.
Seacht mná & seacht matail co n-ór & seacht cuirn & secht n-eich do ríg Ciarraigi Luachra.
Seacht n-eich & secht scéith & secht claidib & secht longa & secht lúireacha do ríg Léimi in Chon.
Deich n-eich do ríg Hua Conaill Gabra & deich scéith & deich claidib & deich cuirn & gan giallu uad acht lugu fo láim ríg Caisil.
Secht n-eich do ríg Hua Cairpri & seacht cuirnd & seacht claidim & secht ngilla & secht mogaidh.
Ocht cuirnn do churaid Chliach & ocht claidim & ocht n-eich, dá falaig & dá fithchill.
Seacht n-eich & seacht cuirnn & secht scéith & secht claidim do ríg Gleandamnach.
Ocht n-eich & ocht claidim & ocht cuirn la grádaib flatha & airdríg do ríg na n-Uaithni.
Ocht n-eich do ríg Éili, ocht scéith & ocht claidim & ocht cuirn & ocht lúireacha.
It é sin tuaristal na ríg amal adféd in fili Benén:
A eólaig Muman móiri másat cuimneach canóine, éirig is leasaig 'na thig cert ríg Caisil ó a chríchaib.
Tosach lais i tír n-aili la ríg Dál Cais, ní ceile lorg na ríg Dál Cais in cheóil ic taidecht a tír aineóil.
Deich n-eich do ríg Gabráin guirm ó ríg Dala & deich cuirn deich claidim, deich scéith, deich scing, dá falaig is dá fichthill.
Deich mogaid, deich mná móra & deich cuirn chomóla, manib leis Caisil na cacht, deich n-eich do ríg Eóganacht.
Ocht mogaid, ocht mná donda do ríg Dési is deich longa, ocht scéith, ocht claidim re guin is ocht ngabra tar glasmuir.
Cúic eich, cúic matail co n-ór & cúic cuirn re comól, cúic claidim re cor cach áir do ríg laechda Hua Liatháin.
Deich n-eich do ríg Raithleand ruaid, deich cuirn ó ríg Caisil chruaid, deich scéith, deich claidim chalma, deich lúireacha lánbadba.
Seacht n-eich, seacht n-inair derga secht coin re caithim selga, seacht lúireacha i lló gaili don fir fá mbiad Múscraigi.
Seacht claidim, secht cuirn chroma, secht lúireacha, secht longa, seacht n-eich fri fáidfine feirt do ríg Dáirfine in deisceirt.
Seacht coin fri corad n-aigi, seacht n-eich int áirem aile app>, secht cuirn fri caithem séri do ríg Dairbre in daigsléibi.
Seacht n-eich do ríg Lacha Léin, secht cuirn, secht claidim do chén secht scéith a n-áirem n-uathaid seacht coin áille a n-Irrluachair.
Seacht matail co mbuindib d'ór & seacht cuirnd fri comól, seacht n-eich, ní hiarmairi daill, do ríg Ciarraigi in chomlaind.
Seacht n-eich do laech in Lémi seacht scéith co scáth na gréni seacht claidmi croma catha, seacht longa, seacht lúireacha.
Sé heich do ríg Corcamruad, sé claidmi re cirrad sluag, sé cuirn, sé scéith fo-geba, sé coin áille aengela.
Deich n-eich do ríg Hua n-Gabra, deich scéith, deich claidim chalma, deich cuirn 'na dún fo deme cen géill uad cen eiteri.
Seacht n-eich do ríg Broga Ríg, seacht cuirn asa n-eba fín, secht claidmi, is cor soraid, seacht ngilla, secht mban-mogaid.
Seacht cuirn do churaid Áine, seacht claidmi, ní cor táidi, secht n-eich don laech sin re lind, dá falaig is dá fithchill.
Seacht n-eich, seacht cuirnn don laech luath do ríg ruireach na Forthuath; seacht scéith, secht claidim i cath berar do ríg Gleandamnach.
Seacht n-eich do ríg na n-Uaithni seacht claidim, is cor tuaichli, seacht cuirn dia ndámaib dá ndíl beith a ngrádaib in airdríg.
Ocht n-eich do ríg Éle in óir, ocht scéith, ocht claidim is cóir, ocht cuirn nos congaib ac fleid, ocht lúireacha i lló gaiscid.
Ac sin tuaristal cach ríg ó ríg Caisil co cét sním: lám Beneóin ro thaisig sin, leasaig acad, a eólaig.
A eólaig Muman.
Dligead ocus fodail na tuarostal sin beós andso ó ríg Caisil do rígaib tuath & mór-thuath iar sochar a forba & a ceneóil, a feib dligid & dúchusa, & ar sochar grád & dílmaine, ar méit a nirt & a forlámais, ar línmairi a fechta & a slóigid, & ar soirbi & ar sobraidi & ar sindseri & comairim fond & febsa.
Is foithib sin midithir a tuaristla dóib ar slicht suad & senchad amal asbert Benén andso:
Atá sund seanchas, suairc sreath, bis ainfis minab eólach: tuaristal ríg Caisil chóir dá rígaib caema a chétóir.
Tráth nach bia rígi ac Dáil Chais for clandaib Eógain amnais, leathguala ríg Caisil chain leó gid imda d'aigedaib.
Deich cuirn co n-ór cach Samna trícha claideam, cor amra, trícha each álaind álaind i lle do ríg Dáil Chais chúlbuide.
Dligid rí Osraigi ém ó dib rígaib a ro-réir in cach bliadna dá baile dá thuaristal togaide.
Dligid ó ríg Themra tuaid rí Osraigi co n-ard-buaid deich scéith & deich claidim is deich n-eich tar mór-moigib.
Dligid ó ríg Caisil chruaid rí Osraige co n-ard-uaill deich scéith, deich cloidim iar cóir & dá falaig derg-óir.
Tuaristal ríg na n-Dési ó ríg Caisil adglé-si claideam co n-ór, each co mblad & long fa láin-seólad.
Dligid tuaristal can tár rí lánlaechda Ua Liathán sciath ríg Caisil, claideam coin, each is errid tar ard-moir.
Dligid oirrí Muigi Fian each o ríg Caisil is srian; dligid sciath is cloideam coin rí Fear Muigi co mór-goil.
Cland Chairpre Músc, mór a mblad, dligid a rí tuaristal, sciath ríg Caisil co ndéni a each 's a chú coin-éilli.
Dligid rí Raithleand co rath, is trén-mór in tuaristal, deich claidim & deich cuirn, deich mbruit chorcra, deich mbruit guirm.
Dligid rí Dáirfine duind ó ríg Caisil in chomlaind trí claidmi cosnuid creacha trí longa, trí lúireacha.
Tuaristal ríg Druing nach dis ó ríg Érind, ní dímis, trí cloidmi cama caela is trí longa lán-chaema.
Tuaristal ríg Lacha Léin ó ríg Érind co n-aird-méin deich ngabra, donna a ndatha, deich longa, deich lúireacha.
Tuaristal ríg Feórna Floind ó huíb Aililla Ólaim, deich n-eich arna nglés don graig 's a chochall seang sróll-étaig.
Tuaristol ríg Lémi in Chon ó ríg Caisil, is caem-chor, a long dingbála dathach, each, claideam, corn comrumach.
Tuaristol ríg Gabráin gloin ó ríg mór Muman medair céin foraeli 'na thig thruim dligid in rí a leathgualainn.
Isin tráth téid dia thig fén dligid each is errid éim, & in lín do-théid soir each is errid cach énfir.
Tuaristol ríg Broga Ríg ó ríg Erind can imsním deich n-inair donna derga is deich ngoill can Gaedelga.
Tuaristol ríg Áine aird ó ríg Caisil chlaidim-gairg a sciath is a chlaideam glé, trícha bó cach Bealltaine.
Tuaristol ríg na n-Uaithne ó ríg Caisil, is tuaichle, sé scéith, is sé claidim chain is sé heich ina ragnaib.
Dligid rí Arad co n-aíb ó ríg Érind aiged-chaín sé cloidim, sé scéith molta is sé leanda lán-chorcra.
Tuaristol ríg Éli in óir ó ríg Caisil in chom-óilsé scéth is sé claidim chain, sé mogaid, sé ban-mogaid.
Bid saí nó bid ollam án, atá fris Mac Cuilindán, ní fer bec-indmi re lá cach aen gá mbia so mar tá.
Atá.
Do Phortaib ríg Caisil annso Brug Ríg & Muilchead & Seanchua chaín & Ros Raeda & Cluain Uama & Cathair Chnuis & Cathair Findabrach, Cathair Thuaigi, Cathair Glennamnach, Cathair Chind Chon, Dún Fir Aencholca, Dún n-Gair, Cathair Methais, Teamair Shuba, Airbili, Aenach mac Bearráin, Mag Cailli, Ard Conaill, Ard Meic Conaing, Ard Ruidi, Tuaiscert Maigi, Mag Saíre, Na Trí hÁirne ar muir máir, Aenach Cairpri, Druim Mór, Druim Caín, Cathair Chuirc, Murbolcan, Geibtine, Grafann, Aill Meic Cuirr, Mag n-Aí, Mag n-Etarbaine, Huachtmag, Caechán Boirne, Murmag, Mag n-Enaig, Tuaim n-Etain, Mag n-Asail, Eibliu, Ucht na Rígna, Cuilleann, Cua, Cláiri, Indeoin, Áine, Ordd, Uilleand Etan, Loch Ceand, Ceand Nathrach, Rafand, Druim Caín, Druim Fíngin, Treda na Ríg, Ráith Eirc, Ráith Faelad, Ráith Arda, Ráith Droma Deilgi, Benntraigi, Crecraigi, Orbraigi & Huí Chuirb, conad dóib ro chét in breó Benén:
Ara fesadar a ngair éraic Feargusa Scandail táthud adbar a fesa ó Eóraid co Dún n-Dreasa.
Éric Feargusa in ríg itir seóta & tír nírbo beg leó ina guin Laigin Deasgabair co muir.
Do chirt Chaisil cona bríg Brug Ríg & Muilchead már, Senchua chaín, Rus Raeda réil & leis Cluain Uama án.
Cathair Chnuis, Cathair Findabrach, Cathair Thuaigi cona bail, Cathair Gleandamnach, Cathair Chind Chon, Dún Fir Aencholga, Dún n-Gair.
Cathair Meathais, Temair Suba, Airbili mármaíneach ruad, Aenach mac Bearrán, Mag Cailli cain, Ard Conaill fa chomair chuan.
Ard Meic Conaing la hArd Ruidi, Tuaiscert Maigi, muineach clár, Mag Saíri ro-segad áirme la teóra Áirne ar muir már.
Aenach Cairpri, Druim Mór, Druim Caín, Cathair Chuirc foraici muir, Murbbolcan, Geibtine, Grafand Grafand is les uili Aill Meic Cuir.
Mag n-Aí, Mag n-Edarba, Uachtmag, Caechán Boirni, buan don ríg, Murmag már, Mag n-Enaig Rosa, Tuaim n-Eidin abra do thír.
Asal, Eibleo, Ucht na Rígna, in muir ima lína lorg, Culleand & Cua & Cláiri, Indeoin & Áine is Ord.
Huilleand Etan is Loch Cend, Ceand Nathrach alta Rafann is fír, Druim Caín, Druim Fíngin feda, is leis cid Treda na Ríg.
Ráith Eirc, Ráith Faelad, Ráith Arda, is Ráith Droma Deilge thes, Beandtraigi, Crecraigi, Orbraigi & Uí Chuirp a ro-feas.
Ar.
Do sochar Chondacht andso sís amal ad-féd Benén Císa acus tuaristla Condacht mór-chís Condacht itir biathad & coimideacht céadamus co Cruachain.
A hUmall dano eirnigther císa Condacht co Cruachain prius: cóic fichit bó & cóic fichit torc & cóic fichid leand a hUmall sin.
Cóic fichit dam & cóic fichit lulgach & trí fichit muc & brat ó Cregraigi andsin.
Ceathracha ar dá chéd brat & dá chéd bó; & fichi ar chéd muc ó Chonmaicnib sin.
Céd bó & cét ndam ó Chiarraigib indsin.
Seasca brat dearg & seasca torc o Chiarraigib beos andsin.
Seacht caeca lulgach, trí chaeca torc, trí chaeca brat óna Luignib cacha bealltaine & trí chaeca dam; & ní ar daíri na fineadach sin acht ar daíri féir & fearaind.
Ceathracha ar chéd bó & seacht caecait caer iaraind, caeca ar trí cét muc & caeca ar trí céd dam óna Corcaib indsin.
Caeca ar chéd brat nderg & caeca ar chét torc & caeca ar chét ndam ó na Dealbnaib indsin ara tealgad na tír.
Seachtmoga brat, seachtmoga torc a Huíb Maine tar cend a tíri.
Hua Briúin & Síl Muireadaig & Huí Fiachra & Cenél n-Aeda saorthuatha indsin & comsaera fri ríg, & ní thiagat feacht na sluaiged acht ar crod, & ní thiagat i cath la ríg acht ara lóg, & dia mbertar & curo marbtar, dligid in rí a n-éric do íc ón ríg; & in tan nách bia rígi la Síl Fiachra, nó;
Aeda nó Guairi, is leó guala deas ríg Condacht lasin fer is fearr díb.
Mádá tegma ar deóraideacht a crích n-aili, is leó guala ríg Caisil nó ríg Náis nó ríg Emna Maichi.
Conad dóib sin ro chachain in bili buada Benén:
Éistid re seanchas nach suaill airdríg Condacht claideam-ruaid do neoch dliges 'na thír thall 'na eineach, 'na einiccland.
Mór-chís Condacht co Cruachain cen dímeas ó; deg-thuathaib cach aen dia ndlig, dílsi smacht, biathad & coimideacht.
Cóic fichit bó, buan a mblad, cóíc fichit torc taeb-leathan cóic fichit leand lígda gart a hUmall do ríg Condacht.
Airdchís Creagraigi ní chél do ríg Condacht, dáig adgén: cúic fichid dam cona ndath do ríg Condacht is Cruachan.
Trí fichit muc, mór in smacht, & trí fichit ríg-brat, cóic fichit loilgeach anall ó Chrecraigi na caemchrand.
Dá fichit déc brat co mbríg, dá chét bó cen imarrím, sé fichit torc, tenn in ail dleagar dona Conmacnib.
Cóic fichit bó mór co mblaid, cóic fichit dam do damaib ó Chiarraigib, cruaid in smacht, do thabairt do ríg Condacht.
Trí fichit brat dearg gan dubtrí fichit torc taeb-lebar ó Chiarraigib, cruaid in breath, 's a tacar uili ar oen-leath.
Dleagar do Luignib cen locht a turgnom frisin longphort, seacht caeca lulgach i lle do thobairt cach belltaine.
Trí chaeca torc, is tarba, a torachtain cach samna, trí caeca brat cona mblad do ríg Condacht is Cruachan.
Is don cháin chétna ro clos can ainfír, can ainbflaithus, trí caeca dam ar ló i lle do fritháileam threbairi.
Cé doberat Luigne i lle a cáin tar cend a tíre, nochan iad Luigne is daer and acht in fér is a ferand.
Airdchís na Corc cen chruaidi do thobairt cach aen-uairi do ríg Maigi hAe na n-each, seacht fichit bó, ní hainbreath.
Seacht caeca do chaeraib iairn seacht caeca muc co mór-gliaid, seacht coeca dam, dílsi smacht, do-bearar do ríg Condacht.
Trí chaeca brat corcra, ad-clos, can ainfír, cen imarbus, is do Delbnaib dleagar sin do ríg Connacht co Cruachain.
Trí chaeca torc cen tacha, trí chaeca dam ndeg-datha ó Dealbnaib amáin, ní brég, dlegar a cáin do chomét.
Nochon ar daíri na fear menbad hé in fearann férmar: ní thibraidis cáin i lle menbad dar ceand a tíri.
Mór-cháin Ua Maine don Maig is mebair le cach senchaid; sechtmoga brat, nocho brég, sechtmoga torc, is tromthrét.
Gé do-berar in cháin ó hUíb Maine don mór-maig, is tar cend a tíri thall dleagur in cháin do chomall.
Saerthuatha Condacht na clann ní dleagar díb cáin chomlann, Huí Briúin 'na longaib tar lear Síl Muredaig na muinter.
Huí Fiachrach in moigi móir, Cenél n-Aeda, ní hécóir, ní dleagar díb cáin ná smacht do thobairt do ríg Condacht.
Na clanna sin can chís cain, mad áil sloinded a sochair, comdúthaig dóib ima le cebé díb dá ró in ríge.
Gebé díb deach lais i cath, le ríg Condacht is Cruachan, dia marbthar do gaíb 'san gleic, dleagar a íc 'sa éreic.
Uair nocho dlig neach díb sin dul i cath nó comlondaib la ríg Condacht chaíme cruid minab ar cend tuaristuil.
An tráth nach bia rígi thuaid ac Síl Aedha is Guairi gluair, is ead dleagaid, ní gráin gart, leath-guala airdríg Connacht.
Dá tecmad do deigfear díb a thír d'fácbáil re hainfír, guala cach ríg chúicid cain dligid cach rí dá rígoib.
Maith foruair Benén co beacht int eólus so, ní hégcert: sloindfed-sa mar atá sin, a daíne ána, éistid.
Éistid re senchus.
Do thuarustlaib tuath Condacht andso ó airdríg Cruachan, ar is tar cend fearaind & tuaristail ícait seo in cís & nochon ar daíri cheneóil, ar id bráthair a n-urraid dib línaib i suidiu.
Fo bíth conid de imsaí cach flaithis & cach rígi ón gabail co sétchi mina fallaig fál fingaili nó forbrecht for naebu nó díultad baisti, conid de imsaí flaith uaidib & conad íarum fogniat cís & gabaid tuaristol ó thellach ná fill & ná della Dia.
Dligid dano flaith Síl Mureadaig fail & errid ríg Condacht & a sciath & a chlaideam & a lúireach.
Cúic eich & cúic claidim & cúic longa & cúic lúireacha do ríg Umaill.
Sé scéith & sé claidim & sé heich & sé hinair & sé cuirnd do ríg Delbna.
Sé hairm & sé hinair & sé mogaid & sé mná & sé lúirecha do ríg Crecraigi.
Dá falaig & dá fichthill & deich cuirn & deich n-eich do ríg Conmaicne.
Seacht mbruit & seacht n-inair & seacht n-eich & seacht coin do ríg Hua Maine.
Deich n-eich & deich mbruit & deich cuirn & deich coin do ríg Luigne.
Cúic eich & cóic matail & cúic claidmi & deich cuirn & deich mogaid & deich fichthilla do ríg Hua mac Briúin.
eich, matail claidim luirecha do rígh na Corc.
Trí cuirn & trí claidmi & trí heich & deich failgi & deich fichthilla do ríg Hua Fiachrach in tuaiscirt.
Seacht mogaid & seacht mná daera & seacht cuirn & trí claidmi & trí coin do ríg Ceneóil n-Aeda.
Trí hinair & trí cuirn & trí heich do ríg Partraigi.
Is amlaid sin midigther febsa ríg tuath Condacht, conid dóib ro chéad in Benén so:
Tuaristlu cúicid Chondacht i lliubur chaem atchonnarc, a tabair dia thuathaib tuaid rí Condacht, cend in mór-sluaig.
Dligid in fer is fearr díb do Síl Muireadaig ón ríg fail & errid is each, sciath, claideam & lúireach.
Dligid rí Umaill cen acht cóic eich 'na thír cen tromdacht, cúic claidim chorra chatha, cúic longa, cúic lúireacha.
Dligid rí Delbna ó Druim Léith sé claidim & sé scéth, sé heich, sé hinair co n-ór & sé cuirn fri comól.
Dligid rí Crecraigi cain sé hairm & sé hinair, sé mogaid, sé mná daera, sé lúireacha lán-chaema.
Dligid rí Conmaicne cóir deich cuirn ar ndul 'na thech n-óil deich n-eich luatha fora ling, dá falaig is dá fichthill.
Dligid rí Hua Maine in meand seacht mbruit, seacht ngabra tar gleann, secht coin fri corad sealga, is seacht n-inair urrderga.
Dligid rí Luigne na laech deich n-eich, deich mbruit nocho baeth, deich cuirn fri caithim meada, deich coin chaema chnes-gela.
Dligid rí Hua mac Briúin co mblaid cúic eich & cúic matail, cúic claidim, deich cuirn chama, deich mogaid, deich fichthella.
Dligid rí na Corc ón choill cúic mairc & cóic mataill, cúic claidmi nár chlaí fri cnáim, cúic lúireacha fri lom-gaíb.
Dligid rí Partraige in phuirt trí cuirn, trí claidmi no chait, trí hinair & trí heich ó ríg Cruachan cen chain-chleith.
Trí cuirn do ríg Hua Fiachrach, trí cloidim fri clód cliathach, trí heich i n-Aidne in lenna, deich failgi, deich fichthilla.
Dligid rí Ceneóil Aeda mogaid, mná daera, trí cuirn is trí claidim cain trí coin fria dumha a ndairibh, Is ead sin dleagaid tuatha chóicid Chondacht is Cruachna ó ríg Muigi Hae na n-ag do neoch dliges tuaristal.
Císsa ríg Ailig acus a thuaristal andso a chísa-son ó thuathaib & a thuaristal-son dóib-seom.
Céd caerach & cét brat & cét bó & cét torc dó ó Chuilennraigi.
Trícha torc & trícha bó & trícha molt ó Thuaith Rátha.
Trí cét torc, trí cét bó, trí cét molt ó Fearuib Luirg.
Trí cét bó, trí cét mart, cét tinne ó ríg Hua Fiachrach.
Cét mart & caeca bó & céd torc & caeca brat a Huíb Meic Caírthaind.
Trí chét torc, trí cét bó, trí cét mart ó Chiandachta Glenna Gemin.
Deich cét lulgach, cét mart, caeca dam, caeca torc ó Fearaib Lí.
Céd lulgach, caeca torc, caeca brat ó Huíb Tuirtri.
Céd mart, cét lulgach, caeca brat ó Fearaib Muigi Ítha.
Saerthuatha Ailig Tulach Óg & Craeb & Mag n-Ítha & Inis Eógain & Cenél Conaill, conid dóib ro chachain int eólach Beinén mac Sescnén:
Ceart ríg Ailig éisdid ris itir dairib nach dímis: dligid crod, ní cís n-uathaid, ó finib, ó forthuathaib.
Céd caerach, céd brat, céd bó & céd torc tobair dó ó Chuilennraige in chocaid do ríg Ailig iar n-obair.
Trícha torc a Tuaith Rátha, trícha bó co mblicht blátha, trícha molt a mís buidi dligid ríg Ailig Trí chét torc ó Fearaib Luirc, trí chéd bó, ní bec in chuird, trí chéd molt 'na mbeathaid do ríg Ailig ailt-leathain.
Dligid do ríg Hua Fiachrach trí chét bó, ní bág briathrach, céd mart is céd tindi trom do ríg Febail na faen-long.
Céd mart a Huíb Meic Caírthaind & cét torc, ní sáirthim, caeca bó, cid dál dligid, caeca brat co mbán-bilib.
Trí chéd torc fris tuillter thuaid trí chéd bó fri biathad sluaig, trí chéd mart, is maín chocaid ó Chiandachta in trom-thocaid.
Deich cét lulgach ó lucht Lí cét mart, is breath fírindi, is caeca dam do damaib la caeca torc trom-tharaid.
Céd lulgach ó thuathaib Tort, caeca tindi, caeca torc, la caeca brat ndatha dó ó Dún na Huidri a n-aen-ló.
Céd mart ó Fearaib Muigi is cét lulgach lán-buidi, caeca brat, is breath chána, do ríg Ailig imdána.
Ní dlegur a Tulaig Óg cáin do ríg Febail na fót, dáig gabthar asa tír thend rígi for fearaib Érind.
Nocho dleagar asin Chraíb cís do ríg Ailig co n-aíb; ní dleagar a Muig Ítha cáin ná cacht tar caem-chrícha.
Ní dleagur d'Inis Eógain cís don aird-ríg nach deólaid; ní dleagar do Chloind Chonaill cís ná bés ná bán-olaind.
Iat so cána ríg Ailig; ní saí neach nachas airig: ní dligend rígi ná reacht in rí nach coingéba a chert.
At eat and so odra acus tuaristla ríg Ailig dia thuathaib & dia aicmib ar biathad & ar choimideacht.
Dligid didiu rí Ailig fodesin in tan nach fa rí for Érind leath-láim ríg Érind ac ól & ac aenach & remimthús ríg Érind i coraib i comairlib & impidib.
Dligid ó ríg Érind caeca claideam & caeca sciath & caeca mogad & caeca errid & caeca each.
Do ríg Ailig in.
Fodlaid-seom didiu a thuaristol sic: cóic scéith, cóic claidim & cóic cuirnd & cóic mná & cóic mogaid & cúic eich do ríg Cairpri Droma Cliab.
Cóic scéith, cóic mogaid, cóic mná, cóic claidim do ríg Cenéil Aeda Easa Ruaid.
Sé heich, sé scéth, sé claidim, sé cuirnn, sé bruit gorma & sé bruit uaine do ríg Chenéil Bógaine.
Cóic eich, cóic scéith, cóic claidim, cúic bruit, cúic lúireacha do ríg Chenéil n-Énda.
Seacht mná, seacht mogaid, seacht n-eich, secht claidim do ríg Ceneóil Lugdach.
Seacht mogaid, seacht mná, seacht claidmi, seacht cuirn do ríg Indsi Heógain.
Sé heich, sé; cuirn, sé claidim, sé scéith, sé coin do ríg Muigi Ítha.
Trí heich, trí X, trí claidim, trí cuirn do ríg Hua Fiachrach Arda Sratha.
Trí heich, trí scéith, trí claidim, trí cuirn do ríg Fear Luirg.
Trí heich, trí scéith, trí claidim, trí bruit uaine do ríg na Craíbi.
Trí mná, trí matail, trí hinair do ríg Hua Meic Caírthaind.
Trí heich, trí scéith, trí cuirn, trí claidmi do ríg Ciannachta Glenna Gemin.
Sé mogaid, sé gabra, sé claidim, sé scéith do ríg Fear Lí.
Trí mná, trí mogaid, trí heich do ríg Hua Turtre.
Caeca mogaid & caeca errid & caeca brat & caeca lúireach do ríg Thulcha Óg.
Conad don fodail sin & don chomroind ro chachain Benén:
A fir dá ndeachais fo thuaid tar Mag n-Ítha n-imilchruaid, indis tuaristal cach aín ó ríg Ailig abrad-chaín.
An tan nach rí d'Érind áin rí Ailig co n-adbal-cháin, dligid leath-gualaind cen locht ó ríg Érenn na n-ard-phort.
Caeca claideam, caeca sciath, caeca mogad, is mór-fiach, caeca errid, caeca each, do ríg Ailig na n-ard-breath.
Dligid a rígrad co rath ó ríg Ailig na n-arm-chath iar scís cruadastair ro cluin tuarastail is tidnocail.
Cúic scéith, cúic claidim, cúic cuirn, cúic eich, cóic mná, mór a muirnn, do ríg Chairpri Droma Cliab ó ríg Ailig na n-óir-shrian.
Dligid rí Ceneóil Aeda cóic scéith, cóic claidmi caela, cóic mogaid tar moing mara, cóic mná finda fír-glana.
Rí Ceneóil Bógaine buain, dligid sé eochu marc-sluaig, sé scéith, sé claidim, sé cuirnd, sé bruit uaine, sé bruit guirm.
Dligid rí Ceneóil Énna cóic eich áilli im-thréna, cóic scéith, cóic cloidim chatha, cóic leanna, cóic lúireacha.
Dligid rí Ceneóil Lugdach secht claidmi re cruad-urbach, seacht mná, seacht mogaid co moch, seacht n-eich ána don ánroth.
Dligid rí Indsi hEógain seacht mogaid, ní mór-deólaid seacht n-eich, seacht mná tar muir mór secht cuirn chaema fri comól.
Dligid rí Muigi Ítha sé heich chaema tar crícha, sé cuirn, sé claidim, sé coin, sé scéith finda tar froigthib.
Dligid rí Hua Fiachrach find trí heich áilli 'cá deiglind, trí scéith, trí cuirn, trí claidim ó ríg échtach Ard-Ailig.
Dligid rí Fear Luirg, in laech, trí heich áilli tar ard-fraech, trí scéith, trí cloidim chorra & trí cuirn chom-donna.
Dligid rí na Craíbi crod, trí heich thenda a thuaristol, trí scéith, trí claidmi catha, trí bruit uaine aendatha.
Dligid rí Hua Meic Caírthaind trí hinair co n-órfáithim, trí matail chaema chána, trí mná daera dingbála.
Dligid rí Glindi Gemin trí heich donda co demin, trí scéith, trí cuirn, trí claidim cach bliadna a lláim ríg Ailig.
Dligid rí Fer Lí in lacha sé scéith, sé cloidmi catha, sé gabra senga sotla is sé mogaid mór-obra.
Dligid rí Hua Tuirtre thuaid trí gabra mera marc-sluaig, trí mná co cendaib caema is trí mogaid mór-daera.
Dligid rí tend Tulcha Óg caeca mog rathmar ós ród, caeca claidem, caeca each, caeca leand, caeca lúireach.
Atá sund senchas Síl Néill fácbaim i llibur co lér: lám Beneóin cen dímeas ndil is sí scríbas ann, a Do seanchas Airgiall andso Ní dlegat trá Airgialla acht slóiged trí coícthigis cach treas bliadain la hairdríg Érind, & ní thiagait and sin mad earrach & mad fogmar & secht cumala cach fir díb i ndon int slóigid sin, & seachtmad cacha haithgena uaidib, & ní ícat in gait dogniad acht luga merlig & ní gabthar a n-eiteri i nglas nó i slabrad acht luga fo láim ríg & má théis ass íarum noco gaib foirb thalman nó nime.
Dleaghait dano trian gach tabhuigh ó rígh Ailigh & trian in trín sin la Síl Colla Mend & forudh rígh Airgiall fria forudh rígh Taillten & issed a thomus co ma-rua claidem rígh Airgiall co hind lámha in dáilimh, & is lais tidnocul gach treas cuirn daró gu rígh Temra.
A ríghan in cumat cédna.
Conad dóib ro chéad Benén and so:
Éistid cáin cluinebair seanchas ad-féidim, aenta ard Airgiallach fri rígraid Érind.
Dleagar ó Airgiallaib iar reachtaib riagla slógad tri coícthigis cind teóra bliadna.
Ní i n-earrach thiagaid-seom, iss ed ro chuala, nach ar chind fogamair fri bruinne buana.
Seacht cét a tochamlad iar ndul ó thuathaib, seacht cét dóib atharrach do sédaib sluagaid.
Sluagad dar Airgiallu can iasacht n-árach, seacht cumala dóib-seom ind iarna bárach.
Dia marbad indili i laithib sluaigid seachta cach aithgena dobrontar uaidib.
Mad liud líthear-som in ngnímaib geimlig, nocho dleagar díb-seom acht luigi merlig.
Aiteri in Airgiallaig cia théis as samlaid, acht luigi an aiteri cen glas cen tslabraid.
Dia n-éla int aideri, feib eolas daerda, ní talman togaidi, ní nimi naemda.
Dligid rí Airgialla fo Érind n-oraig do rígaib reachtmaraib trian cacha tobaig.
A thrian in triain-sin co fír nís fonna, la Colla Mórmenda macflaith na Colla.
Ó theclait Éireannaig co forum n-anteam, forad ríg Airgialla for deis ríg Tailltean.
Tomas an foraid-sin, co fír ní hainfis, co ria a chruad-chlaideam in dáileam daiglis.
Dligid rí Airgialla seach cach triath trebdach cach threas corn deigleanda for deis ríg Temrach.
Dligid a rígan-som cen bréic, cen baili in cumad cétna-sin ón rígain aili.
Aitchem in Dúileamoin na n-uili n-éscid, int airdrí adamra, oirdnidi, éistid.
Éistid.
Tuarastol ríg Airgiall ó ríg Érind in so & tuaristol tuath Airgiall ó ríg Airgiall fodesin.
Dligid didiu rí Airgiall cédamus ó ríg Érind saergéillsine fora giallaib & a n-aithni i lláim ríg Temrach, & a n-éited & a mbiathad dóib, & a mbeith a rúinib ríg, & meath dóib-seom má fos-luíset asa ngéillsine.
Dligid rí Hua Niallán chéadamus trí scéith & trí claidim & trí cuirnn & trí heich, ó ríg Éirind insin.
Cóic bruit chorcra & cóic claidim & cóic eich do ríg Hua mac Breasail.
Sé bruit & sé scéith & sé claidim & sé cuirn & sé heich do ríg Hua n-Eachach.
Ceithri cuirnn & ceithri claidmi & ceithri scéith, ceithri bruit do ríg Hua Méith.
Trí bruit & trí scéith & trí claidmi & trí lúireacha do ríg Hua n-Dorthain.
Sé heich, sé mogaid, sé mná do ríg Hua mac Briúin ar Choill.
Ocht mbruit & ocht n-eich & ocht scéith & ocht claidim & ocht cuirn & ocht mogaid do ríg Leamna & Hua Creamthaind & Síl n-Duibthíri.
Trí heich, trí scéith, tri claidim, trí bruit, trí lúireacha do ríg Léithreand.
Ceithri heich, ceithri mogaid, ceithri cloidmi, ceithri scéith do ríg Dartraige.
Sé cuirn, sé scéith, sé claidmi, sé mná, sé fichthilla do ríg Fearnmuigi.
Cóic bruit, cóic scéith, cóic claidmi, cóic longa, cóic lúirecha do ríg Fer Manach.
Sé mogaid, sé scéith, sé claidmi, sé cuirn, dá brat déc do ríg Mugdorn is Ros.
Conid do choiméd na cána sin & int sochair sin ros fig Benén and so:
In cheist sea for chloind Cholla for sluag luchair Liathdroma can fis a tuarastail tall ó ríg Fuaid na find-fearand.
Atá sund, sloindfed-sa daíb senchos cloindi Cairpri chaím: cluinid, a lucht Fáil na fian, tuaristla áilli Airgiall.
Dligid rí Airgiall co n-aíb ó ríg Hérind aiged-chaín saer-géllsine, saer a chor, tuaristol is tidnocol.
Nae ngéill do ríg Fótla ar feacht do deóin ríg Airgiall aenfeacht: a n-aithni ac ríg Thlachtga thair cen charcra & cen cheangail.
Errad a ndingbála dóib, each, claideam co n-eltaib óir, cocor cubaid, cumdaig niam d'aitirib áilli Airgiall.
Meath dóib-seom dia n-élad as, mesa don ríg gebeas glas; acht sin ní dlig neach ní de do ríg Airgiall oirdnide.
Trí scéith, trí claidmi, trí cuirn, trí heich, trí mná, mór a muirn, do ríg Hua Niallán, niam cloth ó ríg Érind na n-uar-loch.
Tuaristol ríg Hua mac Breasail cóic bruit chorcra is caemchasair, cóic scéith, cóic claidmi catha, cóic eich diana deag-datha.
Dligid rí Hua n-Eachach æib sé bruit chorcra chorrtharchæin, sé scéith, sé cloidim, sé cuirn, sé eich glasa, gabal-guirm.
Dligid rí Hua Méith in mál ó ríg Macha na mór-dál ceithri cloidim, ceithri cuirn, ceithri heich, ceithri bruit guirm.
Tuaristol ríg Hua n-Dorthain trí bruit chorcra co corrthair, trí scéith, trí claidim chatha, trí lenda, trí lúireacha.
Dligid rí Hua mac Briúin ar Choill, sé heich bus triúin re togroim, sé mogaid nach caela a gcáin sé mná daera dá ndingbháil.
Dligid rí trí tuath is tír tuaristol aili don ríg, Fir Leamna is Huí Chreamthaind chais, Síl Duibthíri triath-amnais.
Ocht n-eich donna dleagar dó, ocht mbruit chorcra bus caem-ló, ocht scéith, ocht claidim, ocht cuirn, ocht mogaid diana deag-duirn.
Dligid rí Léithrind na laech trí heich áilli, ní hingaeth, trí scéith, trí claidmi catha, trí leanna, trí lúireacha.
Dligid rí Dartraigi, in daig, ceithri mogaid mórastair, ceithri claidim chruaidi i cléith, ceithri heich, ceithri hór-scéith.
Dligid rí Fearnmuigi find sé cuirn lánglana im lind, sé scéith, sé claidim chama, sé findmná, sé fichthilla.
Dligid rí Fer Manach mór cóic bruit co corrtharaib d'ór cóic scéith, cóic claidmi catha, cóic longa, cóic lúirecha.
Dligid rí Mugdorn is Ros sé mogaid co mórdóchos, sé claidim, sé scéith, sé cuirn, sé bruit chorcra, sé bruit guirm.
Atá sund senchas na slóg dá tuc grád co bráth Beneón; acht int í bus treórach teist ar cach n-eólach is ard-cheist.
In.
Do othraib et do thuaristalaib Ulad inn so Dligid rí Ulad chédamus in tan nach rí for Érind hé féin leathlám ríg Hérind & corob hé bus túisci beas 'na chocar & chaeimtheachta in comairead beas i fail ríg Erind.
Acus in tan muscérad, caeca claideam & caeca each & caeca brat & caeca cocholl & caeca sging & caeca lúireach & trícha falach & dech mílchoin & deich matail & deich cuirn & deich longa & fichi glac losa & fichi ug faílind do ríg Ulad, sin uili cach thres bliadan.
Fodlaid didiu rí Ulad tuaristol dá rígaib fichi corn & fichi claideam & fichi mílchon & fichi mogaid & fichi each & fichi brat & fichi matal & fichi cumal ó ríg Ulad do ríg Dál n-Araidi.
Trí heich, trí mogaid, trí mná, trí longa do ríg Dál Riata.
Ceithri longa, ceithri mogaid, ceithri heich do ríg in Airrthir.
Sé mogaid, sé heich, sé cuirn, sé claidim do ríg Hua n-Earca Chéin.
Ocht cuirn, ocht n-eich, ocht mogaid do ríg Dáil Buinne.
Ocht mogaid, ocht n-eich co n-allaib argaid do ríg Hua mac Blaithmeic.
Dá falaig & deich longa & deich n-eich & deich srén & deich scingi do ríg Duibthrín.
Ocht longa & ocht mogaid & ocht n-eich & ocht cuirn & ocht mbruit do ríg na Harda.
Ocht mogaid & ocht mná & ocht n-eich & ocht longa do ríg Leithi Cathail.
Trí heich & trí matail & trí cuirn & trí coin do ríg Boirchi.
Deich cuirn & deich claidim & deich longa & deich mbruit do ríg Coba.
Sé cuirn & deich longa & deich n-eich & deich n-inair do ríg Murthemne.
Conid do thaiscid na sochar sin fogní Benén ann so:
Atá sund sochor Ulad cen dochor, cen drochbunad, mar ícthair tuaristail thair ó ríg Boirchi bennachtaig.
Tráth nach rí d'Érind uili rí Ulad na hurlaidi, dligid i Temraig na treb lám ríg Banba na mbuailead.
Caeca claideam, caeca sciath, caeca brat, caeca ech liath, caeca cochall, caeca scing is caeca lúireach lángrind.
Trícha falach, is fír sin, deich mílchoin is deich matail, deich cuirn drolmacha deasa, is deich longa lándeasa.
Fichi ug faílind fearrda, fichi glac losa learrda, fichi srian sreathach sotal do chruan is do charrmogal.
Is hé sin tuaristal tair dliges rí Cuailnge chétaig cach threas bliadan, ní báig baeth, ó ríg Fódla na fiadfraech.
Fichi cornn, fichi claideam, fichi mílchon is murer, fichi mogaid, muirn n-uabair, fichi gabar gnáth-sluagaid.
Fichi brat breac, ní bec ní, fichi matal, maeth a llí, fichi corn, fichi caili do ríg échtach Araidi.
Tuaristal ríg Dáil Riata trí heich duba daigriata, trí mná, trí mogaid móra is trí longa lánchróda.
Tuaristal ríg an Airthir ceithri mogaid nach mairbfit, ceithri heich donda deasa, ceithri longa lándeasa.
Dligid rí Hua n-Earca Chéin sé gabra glana re gréin, sé claidim chocaid, sé cuirn is sé mogaid re mórmuirnd.
Dligid rí Dáil Buindi báin ocht cuirn & ocht copáin, ocht mogaid, ocht mná mesa, is ocht ngabra glantreasa.
Tuaristal ríg Hua mac Blaithmic ocht mogaid chaema chaithmid, ocht n-eich a sliabaib, ní slat, co srianaib do sean-arcad.
Tuaristol ríg Duibthrín déin dá falaig, deich n-eich, deich sréin, deich scingi nach scaitheann sluag is deich longa for Loch Cuan.
Tuaristol ríg na hArda ocht ngaill, ocht ngabra garga, ocht cuirn, ocht mbruit co mbennaib, ocht longa do laidengaib.
Dligid rí Leithi Cathail ocht mogaid can mórfachaid, ocht mná, ocht n-eich donda ac dún, ocht cuirn chroma fri caemchlúd.
Dligid rí Boirchi in bili trí gabra móra ar miri, trí matail, trí cuirn cheana, trí coin áilli æingeala.
Tuaristol ríg Coba chuib deich cuirn, deich claidim othair, deich longa dá leanann slóg, deich mbruit cona mbordaib d'ór.
Dligid rí Murthemne in mind sé cuirn asa n-eabar lind, deich longa do laech elga, deich n-eich, deich n-inair dearga.
Seanchas ríg Cuailnge is Boirche cuimnig cach lá is cach n-oidche;
Benén ro leasaig ria lá in sochar sin mar atá.
Atá sund sochar.
Biata ocus císa tuath n-Ulad and so i r Ráith Móir Muigi Line chéadamus a chéd biathad.
Trí chét mart & trí chéd brat a l Line ind sin.
Trí chaeca dam a Dál Riata, & trí chaeca torc & trí chaeca bó & trí chaeca brat a Semne.
Dá chét torc & dá chét bó a Lathairnib.
Céd bó & cét brat & cét molt a Crotraige.
Céd bó cét molt & cét torc asin Brétaig.
Céd mart & céd molt & cét torc ó Forthuathaib ind sin.
Trí chaeca mart & trí chaeca torc óna Monchaib.
Trí chét dam & trí chét bó asin Duibthriun.
Trí chét torc & trí chét brat a Leith Chathail.
It é sin a biata ó saerthuathaib cenmothát a daerthuatha.
Is lais-side immorro turgnom loma & leanda & uamai can tacha uaidib.
Conad dóib sin ro chachain in suí Benén and so:
Dligid ríg Eamna acus Ulad, ard in scél, i Muig Macha fora chatha nocho chél.
Sé chaecaid mart a Muig Line, ní luad mir, sé chaeca bó, breath cean bine, bearar lib.
Trí chaeca dam a Dál Riata nos dlig díb, & trí chaeca muc mbiata can breith síl.
Trí chaeca sárbrat a Semne, sloind do chách, is trí chaeca sárbó selbe rodath ráth.
Dligid a Lathairnib loma, ní luad ngó, dá chéd torc co fiaclaib croma, dá chéd bó.
Dleagar a Crotraigi in choblaig, cumnig lat, céd molt, céd bó, nárbo dograig, is cét brat.
Céd molt, cét bó asin Brédaig, borb in scél, & cét torc ina trédaib mar adbér.
Céd molt a Forthuathaib arda is cét mart & cét torc dianos tarda la cét mbrat.
Trí chaeca mart óna Monchaib, nírbo mall, trí chaeca caemthorc co corrthair nocho cham.
Trí chéd degdam asin Duibthriun dleagar díb, is trí chét bó cona nuithbriug cosin ríg.
Trí chét torc a tuathaibh Cathail, nocha cruaidh, trí chét degbrat cona ndathaib dlegar thuaidh.
Ac sin a chísa dia chobair, cluinid lib, cenmothát daerchlanda an domain ina ndlig.
Dligid.
Do dligead ríg Theamrach and so In tan nach rí for Érind rí Temrach, is ed dliges céd claideam & céd sciath & céd n-ech & céd n-édach ndatha & céd lúireach.
Ó ríg Érind do ríg Themrach ind sin.
Ó ríg Themrach dano dá rígaib & do thuathaib na Midi: fichi corn, fichi claideam, fichi mogad, fichi mílchon do ríg Breag.
Cóic scéith, cóic claidim, & cóic bruit & cóic eich & cóic coin do ríg Muigi Lacha.
Deich n-eich, deich mogaid, deich mná, deich cuirn do ríg Laegairi.
Seacht scéith & seacht n-eich & seacht mogaid & seacht mná & seacht coin do ríg Ardgail.
Seacht n-eich, seacht claidmi, seacht cuirn, seacht mbruit do ríg Fear Cell.
Sé heich, sé claidim, sé scéith, sé mogaid do ríg Fear Tulach.
Ocht scéith, ocht claidim, ocht cuirn, ocht n-eich do ríg Fer Teathfa.
Sé scéith, sé gabra, sé bruit, sé mogaid, sé cuirn do ríg Cuircne.
Cóic eich, cóic claidmi, cóic bruit do ríg Hua mac Beccon.
Cóic mná, cóic eich, cóic cuirn, cóic scéith do ríg Chailli Fallamain.
Ocht mogaid & ocht mná & ocht n-eich & ocht scéith & ocht clai-dim do ríg Dealbna Móiri.
Conid dóib sin ro chachain Benén:
Dligid ríg Teamra tuirim, ro indis Benén builid; ina ndligend i Temraig saí laidne ro lán-meabraig.
Céd claideab & céd sciath dliges rí Temra na triath, céd n-errad & cét n-each, céd leand & céd lúireach.
Dligid find-ríg flatha Breag fichi corn, fichi claideam, fichi mílchon, fichi mog ó ríg Themra i tuaristol.
Dligid rí Muigi Lacha cóic scéith, cóic claidmi catha, cóic bruit chasa & cóic eich, cóic coin gela 'na nglan-sreith.
Dligid rí Laegairi luaith deich n-eich theanda dó 'na thuaith, dech mogaid, deich mná móra, deich coin, deich cuirn chomóla.
Tuaristal ríg áin Ardgail secht scéith, secht n-eich a hAlbain, secht mná móra, secht mogaid & secht coin do chonaib.
Dligid rí Cailli Eachach secht n-eich tréna don trebthach secht claidim re cor catha, seacht cuirn, secht mbruit dergdatha.
Dligid tend-ríg Fear Tulach sé heich a craesaib curach, sé claidim, sé scéith derga, is sé gaill cen gaeidealga.
Tuaristol ríg Fear Teathfa ocht scéith, ocht claidmi deabtha, ocht cuirn, ocht leanna 'na láim, ocht mná daera dá dingbáil.
Dligid ríg Curcne in chalaid sé scéith & sé gabair, sé bruit & sé bachlaig, sé cuirn dála dian-athlaim.
Tuaristol ríg Hua mac Beccon cóic eich luatha re lecon, cóic bruit breaca, buan a ndath, & cóic claidim i cath.
Dligid rí Cailli In Ollaim cóic scéith, cóic cuirn nos congaib, cúic eich a longaib lána, cóic mná daera dingbála.
Dligid ríg Dealbna na ndám ocht claidim, ocht scéith tar sál, ocht n-eich gu cosaib caela, ocht mogaid, ocht mná daera.
Hé sin senchas ríg Temrach ní fidir cach bard belgach; ní dír baird acht dír filead fis cach ríg is a dliged.
Dligid.
Tuarastla ríg tuath Midi ro ráidseam.
Císa didiu & bésa & biata ríg Temrach ó thuathaib andso feib ro hernit & ro hícait fri Cond & fri Cormac & fri Cairpri conid díb gabsad rígi iar suidiu.
Coimmes cána & coimíca cen tórmach ar dáig saidbri cen easnam ar daidbri acht mina theagaim díth for finib nó pláig nó núna nó duinebath.
A thobach iar coimméit & iar comlagat in cach bliadain.
Trian tobaig na cána sin do foirbfinib na Temrach i llón & i llongad dóib & ar taiscid co huain, a thairic iar n-uain.
Conid dóib atbert Benén:
Cís tuath Midi, mór in scél, ro indis fili fír-thrén mar fognaid do Themair thair ó aimseir Chuind Chétchathaig.
Dligid rí Temrach na tuath, saí no sealba co sársluag, caeca dam ón dáim Dési, caeca crán, caeca céisi.
Trícha dam a Dáil Máthar, trícha cráin, ní cís bráthar, trícha molt, maith an áirim, do ríg Midi mórfáilid.
Trí chéd dam óna Dealbnaib do thorachtain co Temraig, trí chét torc, trí chéd tindi, trí chét molt ón mór-fine.
Trí chaecaid leand a Luignib, trí chaecaid torc nos tuirmid, trí chaeca mart cen mebail do thobairt co trom-Themair.
Céd mart ó Fearaib Arda, céd findmolt minas farcba, cét torc, is trom in cumne, ó bráithrib na mborb-Luigne.
Cét sárbrat óna Saithnib, céd crána, is crod fírthaicid & céd mart ar moigib is cét molt dia móroigid.
Céd torc a Cuircne in chocaid, céd mart, is mór an obair, & cét lulgach loma do ríg láidir Liattroma.
Trí chéd torc a tír Gaileang, trí céd molt, trí chét ralenn, trí chéd dam, dian in chobair, don Chlaenráith do chualabair.
Céd molt a Fearaib Tulach, céd torc don dún nach dubach, céd lulgach cona laegaib, céd dam, nocho beart baegail.
Trícha molt a Muig Lacha do ríg Claenrátha in chatha, trícha lulgach buidi bláith, trícha dam isa deag-ráith.
Seasca brat a Huíb Beccon, seasca mart, mór int egor, la sescaid cránad cubaid, seasca molt don mórthulaig.
Is ead sin dliges do chrua rí Midi cen mór-fordul; i Temraig buidi mar bís is ead sin uili a ardchís.
Cís tuath.
Ceart ríg Laigean ro luaid Benén a mbreith ugdair uarustar; ina ndligend rí cach thuaithi tria thuaichle 'na thuaristol.
An tráth nach rí d'Éirind uili airdrí Laigen lind-uaine, leis tosach in cach thír thréin-eng ó ríg Éirind ind-uaire.
Deich mogaid do laechríg Laigen, deich coin tsolma súileacha, deich scingi forscibset tonda, deich longa, deich lúireacha.
Trícha falach, coíca claideam, cét n-each ndond co ndínbrataib, caeca cochall, nírbat athfuidb, deich rachuirn, deich rígmatail.
Sé cuirn, sé failgi d'Íb Faeláin sé leanna arin láthair-si, sé heich luatha cona láithrib, gia báigthir ní bráthairsi.
Céd n-each uad-som do thurc Thomair céd mbó ar tuilleam tuaristail, trícha ban, re méd is muirear, céd claideam, is cruad-ascaid.
Ocht longa ón laech do flaith Chualand co seólaib co srólbrataib, ocht cuirn, ocht claidim co cinaid, ocht n-inair, ocht n-órmatail.
Seacht scéith, seacht n-eich do ríg Forthuath iar n-ól fína an airidig, seacht cuirn cona mid don mairig, seacht claidim ná cairigid.
Sé hinair do ríg an Indbir, sé doim luatha léimnecha, sé lúireacha & sé longa, sé heich donna déinmecha.
Seacht n-eich d'Uíb Feilmeada finda, fir diana co ndemnaigi, cóic cuirn chama la cóic brataib, cóic matail cia mebraigi.
Céd mbó d'Íb Cendselaig calma céd n-each ar tuaith tromaigthear, deich longa, deich srén, deich saidle, deich failgi nach folaigthear.
Sé failgi a rraind do ríg Raírenn is sé ríg-eich rímid-si, sé matail ar cae don churaid, sé mugaid don mílid-si.
Ocht claidim, ocht cuirn fri comól ó ríg Carman cosnamaig, ocht n-eich cen each díb ar drochfolt do ríg Fothart osnadaig.
Ocht n-eich d'Íb Drona ac Dind Gabra a glaic ríg co rath-solad, ocht coin re cor áir ar aigib ocht claidim re cathugud.
Ocht n-eich d'Íb Bairrchi ara mbeódacht —
bec d'feraib a n-engnama —
ocht cuirn, ocht mná nírus mudaig is ocht mugaid meanmara.
Ocht n-eich d'Uíb Buidi na mbriathar borba, bláithi, bircheanda, dligid a rí ó ríg Gaibli trí failgi, trí fidchealla.
Ocht n-eich dliges laech-rí Laígsi, ocht coin solma súileacha, ocht scéith ima scaílid renna, ocht leanda, ocht lúireacha.
Sé heich d'Íb Crimthandán cindid, sé doim ina ndeagsomal, sé cuirn is beiti 'na nglacaib, sé matail cen mearugud.
Deich scéith, deich cuirn is deich claidim, deich failgi cen merugud, do ríg Hua Failgi meic Cathaír cen tathaír, is deagsolad.
Iat sin tuaristla laech Laigen a láim gloin mar geltorad ó airdríg Gaibli & Gabrán, is comlán in certugud.
Ceart.
Do chísaib ocus do biataib Laigen andso For Gallaib céatamus tús na cána sa seacht cét tinne, seacht cét torc, seacht cét molt, seacht cét dam, seacht cét bó, seacht cét brat, ó Gallaib inn sin.
Dá chéd lulgach & cét torc & cét brat ó Forthuathaib Laigen.
Ní ícad Síl Fiachach ná Síl Rosa Failgi acht biathad aidchi do ríg Laigen má théis a ndáil fri Gallu sair nó fri Huí Néill fo thuaid nó fri Mumain fo deas.
Cét mart immorro & céd bó & céd torc & céd tindi ó daerfinib a ferann.
Dá chéd bó & dá chéd brat & dá chéd dam óna secht Fothartaib.
Seacht cét bó & seacht céd torc & seacht céd molt & seacht céd céd mart, óna seacht céd Laígsib Laigin ind sin.
Dá chéd mart & dá chét bó & dá chét brat ó Osraigib.
Ó soerthuathaib Laigen ind sin.
Néimid & úrad & únach & folcad immorro ó chocartaib na ngrád Féini ata hísleam leó.
Corcair & ruu & snáth dearg & glas & oland find & blaán & bindén ón lucht ata fearr do chocartaib.
Má frepait nó má theichit ind sin dá chuibeis forro Cach treas bliadan didiu ícthar na císa sin anuas cenmothá mórchís ríg Érenn ut supra diximus.
Conid dóib sin ro chan in suí Benén:
Coistid, a Laigniu na laech, risin seanchas nach sírbaeth ara ndlig do chís chalma rí Cualann is congabla.
Seacht cét tindi, secht cét torc, secht cét dam, seacht céd ndeagmolt, seacht cét brat is secht céd bó ó thuathaib Gall a n-aenló.
Dligid cét brat, nocha bréc, céd do thorcaib, trom in tréd, & dá chét lulgach luath ó foirbfinib na Forthuath.
Ní dleagar cís, comoll ngloin ó Uíb cróda Cendsealaig; acht ó foirbfinib nach fand chaithid a fér 's a ferand.
Cumal & cís is cáin ní ícat Uí Failgi in áig do ríg Laigen ma laí ar feacht acht cuid aidchi ar aigideacht.
Céd mart ó cach thuaith nach díb la céd mbó berar don ríg, céd torc & cét tindi ó dámaib na daerfine.
Óna Fothartaib uili dleagar dá chéd bó buidi & dá chéd brat cána, dá chéd ngarg dam ngabála.
Dá chéd mart, is mór in slicht, dá chét brat, dá chét bó blicht, dá chéd molt, maith in chabair, óna Laignib Desgabair.
Seacht cét bó a l Laígsib luatha, seacht céd torc tarna tuatha, seacht céd mart co mag Laigen, seacht cét molt tar mórgaineam.
Ac sin císa tuath na treab ó Laignib do ríg Laigen: níba saí nach sloindfea in cert, is cóir do chách a choistecht.
Na saerchísa, slicht adcuas, it é ro ráidsem anuas; ó saerchlandaib dlegar sin bíd for fearand anechtair.
Na daerchlanda, díth nach ceas, bíd fora fearann díleas, daerchís uaidib is é a fír do breith co dúinib airdríg.
Is hé cis dleagar díb sin cís duchunn is duibnéimid úrad a brat, buan in mod, cís d'únaig & d'folcad.
Dleagar don lucht is fearr díb ruu is corcair co caínbríg, snáth dearg, oland find, ní chél, blaan buidi & bindén.
Na daerchlanda cen deilm n-oll teichid re cís a ferond, a dá chuibéis dlegar díb na tucsad ón atharthír.
Nocho dligeand cuaird co tend ó ríg chóicid na Héirind fili nach fiasara sin a chísa 's a thuaristail.
Dleagaid cátta is cuairt is crod ó gach ríg cusa riacht-som fili nos findfa co feib tuaristol is cís, coistid.
Coistig a Laig.
Benén ro chachain inso do senchus Gall Átha Cliath:
Atá sund seanchas suairc seang is maith le fearaib Érind, sochar Átha Cliath, ní chél, amal forfácaib Benén.
Dia táinic thuaid a Temraig Hua deochain in deigtheaglaig, d'apsdal Breatan & Breag nír chreit Laegairi lánmear.
deisil Banba buidi Hua deochain, in deagduine, co toracht dún na n-Gall ngeal do chobair Chland Mac Mílead. Is hé ba rí a n-Áth Chliath chruaid dia táinic Pádraic atuaid Ailpín mac Aeoil Ádaig do chloind Domnaill Dubdámaig.
In lá táinic co hÁth Cliath Pádraic Macha na mórfiach is and ros fuc bás bágach aenmac Ailpín imnárach.
Adagar co Ua ndeochain aenmac ríg Gall gairg-Eochaid, dia chrád & dia chelgad; don apsdal rob imdeargad.
Dia tuca anmain andsin, a chléirig cháid chumachtaig, sléchtfad duit 'con choill cheanaind, sléchtfaid Gaill in glaisferaind.
ina deisiul fo thrí int apsdal is int airdrí cora érig 'na beathaid féinnid álaind aird-Eachaid. arsin adnagat dó in slóg, screpall cach fir, unga d'ór, unga cacha sróna ar sin, is screball óir cach énfir. Trí huingi forácbad thall don cháin a ngarrdaib na n-Gall; aircther fo thrí ind Áth Cliath ó Gaeidelaib na nglainsciath.
'Dianam tora mac cach bliadain in cháin sea lib ó Liamain nochon fétfad fir thalman bar ndún-si do díthfaglad.
In dún i táid co dreaman nos scér-sa fri duibdeman; bid hé in treas teine nach tim bias fa deiread i n-Érind.
Fácbaim forsan Áth uili buaid mban ar a mbanchuri, buaid ara n-Gallaib geala, buaid n-áilli ara n-ingena.
Buaid snáma ar macaib a mban, buaid cocaid is buaid comrom, buaid dia ndaltaib co nóna, im luad chorn is chom-óla.
Buaid ríg chaidchi i n-Áth Cliath chruaid buaid n-amais, buaid n-óclaig uaig, buaid cádusa 'na chellaib, buaid n-árais is naímchendaig.
In dún asa tánac tuaid, ná roib ara ríg robuaid; is mór gallacht a gaili, mo mallacht ar Laegairi'
Is de nach bia síth na n-Gall re ríg Midi na mórland itir Theamair is Liamain cen debaid cach énbliadain.
Hé sin senchas Átha Cliath indisim daíb tar ceand fiach; biaid i llebraib co bráth mbras mar atá sund sa seanchas.
Atá sund.
Patricius benedictionem pro habitatoribus hibernie insule dedit, conid adbeart Pátric and so:
Beandacht Dé foraib uili fearaib Érenn maccaib, mnáib sceo ingeanaib, flaithbeandacht, balbeandacht, buanbeandacht, slán-beannacht sárbeandacht sírbeannacht.
Beannacht nime nélbendacht, beandacht mara mescbeandacht, beandacht thíri toradbennacht, beandacht drúchta, beannacht daithe, beandacht gaili, beandacht gaiscid, beandacht gotha, beandacht gníma, beandacht ordan, bennacht áine foraib uili laechaib cléirchib céin forcongraid beannacht fear nime is mó ebexirext ós bithbeannacht.
Bendacht.
Ní dlig cuaird a cúiced i n-Érinn fili nach fiasara císa & tuarastla in chóicid sin, amal asbert Dubthach mac Huí Lugair so:
Ní dlig cuairt ná ceandaigeacht ar ní fili fíreólach i feidm eólais ilchrothaig menib co féig feasara císa tenda is tuaristla corbad uili eirneide iar n-urd eólais ilchlandaig ó thosach co déid.
Ní dlig cuairt a caínchóiced do chóiceadaib cloth-Banba inas imchuairt éntuaithi mad dia fégthar fírindi fili nach dron deachraigfeas sochar dochar dílmaine drécht cach thíri thic.
Is and is saí senchada in tan légas lérgníma indsi Ébir uais.
Is and is ail ollaman amail oil cen indscuchad in tan tuiceas tuaristla la císa cen chunntobairt conus uili indisfea in cach aireacht ard.
Nárab soitheach seanáruisc ar chrod ná ar chairdine air ní sluindfea senbretha fear co córus coindircle; nírab nárach noísedach ar miad ná ar móraicme; menip samlaid sainiges a shochar ní dlig.
Ní dlig.
Temair teach a mbuí mac Cuind forad na laech a Liathdruim; atá limsa do mebair a díre dá deigfearaib.
Cach rí gébus Teamair theand & techtfas iath n-Érenn, is é as saíre díb uili do sluag Banba barrbuidi.
Mad rí díleas do Theamair bus deach dona deigferaib, giallad cách co ruici a theach don ríg fírén fírbrethach.
Dleagar de-som réir na slóg acht co tísad 'na thinól: dlegar díb-seom giall cach fir do breith dó-som co Temair Temair nocho dír do-son minba senchaid sár-fosud co n-innisea dia ruiri tuaristal cach aenduine.
Ná tardad tar cert co neach conách ruca féin gúbreath; ná déntar debaid 'na thaig dáig is geis mór dá geasaib.
Conách dearna cocad cain re slóg chóicid Choncobair; ná falmaigthear Temair the do chocad cland Rudraige.
Dligid beith i Temraig thréin & cách ica óigréir: mene fergna féin re goil ad riaraig dó a chúicedaig.
Dligid rí Ulad amra flead dó cach sheachtmad Samna is a cur dó cen gaindi ós brú Lindi Luathgainni.
Méd na fleidi dlegar and do ríg Themra na trén-land dá dabaig déc cach leanda cona fuireac fír-grema.
co Temraig 'na deagaid a thinól do deigfearaib, indmos dóib ara n-astar co findtais a tuaristal. Dligid rí Eamna Macha —
dóig nocho mac minflatha gach flaith gébus gart ngaíne —
nába holc dó a shomaíne.
Dligid leath in tigi te in slóg sin Eamna Maichi & gabaid, ní claen lind, ceirt-leath araen re Héirind.
Fín do dáil forro i Teamraig co médaiged a menmain, cuirn breca cona mbeandaib foirni cona fichthillaib.
Coimlethid a haigthi d'ór don ríg díreagra dímór, dá chét bó & dá chéd ech, dá chéd carbad, ní claen-breth.
Dá luing déc ar choblach cain ó ríg Themra co treasaib, a cur do macaib flatha dóig is congaib indlatha.
Dá sleig déc ara mbia nem, dá chlaideam dég mar ealtain, dá édach déc cach datha fa chomair mac n-ardflatha.
Roga tochmairc a Temraig do rígnaib co ro-menmain a tobairt dó 'sa toga mad dá roib a n-aentuma.
Comairci gaei deirg dámaig do ríg Ulad ilbágaig, dá roib a Temraig na tor, ná lam neach a shárugud.
Gaileanga fo chís a each Fir Breag fa foirnib 'ma seach, dá roib a Temraig thuathaig, ro feas is dá fírthuathaib.
A chuibrind a tig Themra, córaidi dó mórmenma, trí fichit mart, fichi muc, fichi tindi co trén-lucht.
Fichi glac losa dar lim, fichi ug faílind forfind, fichi cliab i mbítis beich, is a tobairt dó ar én-leith.
Ní dligend acht mad sine ó ríg Themra toinngile & aderim fo dí ní hinand sin is nemthní.
Iar sin téid roime dia thoig rí Cuailgni cosna cathaib, iar n-airisim dia astar, do fodail a thuarastal.
Do ríg Rátha Móir Muigi dligid ro-chrud rígraidi dáig is é is uaisle astar is as túsca tuaristol.
Dligid, ce iarfaigid sin, minba hé bus rí ar Ultaib ocht mbruit datha & dá luing co sciath ngel ar gach ngualaind.
Fidchell & brandub bán, ocht cuirn & ocht copán, ocht mílchoin & ocht n-eich & ocht sleaga ar éinleith.
Dligid rí Muigi Coba na n-arm n-édrom n-imthana secht mílchoin & secht n-eich & secht slega for aeinleith.
Dligid Eógan sluaiged leis, dligid Conall cen éisleis; fair nochon fellaid a ndáil, is ed dleagaid beith d'aenláim.
Dligid rí Airgiall a each tar cend a giall, ní gú-breath, & dligid Conall cain suidi cach dú ara bélaib.
Dligid rí Hua mac Briúin miadach a each frangcach fírmiadach: dligid rí Conmaicne coin, each & roga n-édaig.
Is airi do-beir sin dóib rí Ulad an airm thrénmóir co mbet a tresi 'na thoig co tecat leis co Temair.
Geasa ríg Ulad Eamna & a land lánmeabra dula dó a cend doiri thuirc aenfeacht d'aicsin dá fuabairt:
Éitseacht re hénlaith nglindi Lacha Saileach saerlinne, fothrucad belltaine thair ar findloch álaind Febail.
Ac sin a gesa cruaidi airdríg cóicid Chraebruaidi; mádá ndearna co gnáth sin ní géba co bráth Temair.
Do buadaib ríg Ulad uill coindmead a chásc a Caendruim, a maír i Tailltin tredoig, Eamain imma ingenaib.
Coblach aici for Loch Cuan cleamnas re ríg Gall glanuar, Eanach Caín do beith fa blaid & a maír a Temair.
Dligid rí Náis anosa flead adbal nach urusa, fichi dabach do cach lind cona fuireac ósa cind.
Tuaristal ríg Laigen Luirc ó ríg Themrach in trénphuirt, a dream sa atáid in bar taig, atá leam-sa do meabair:
Céd mac uirríg is buan blad lesiun co tua na Temrach, ingen aentuma cach fir édach taebthana i Temair.
Seacht carbaid ara mbia ór neach beireas leis co comól, seacht fichit édach ndatha fo chomair mac n-ardflatha.
arsin téid roime dá thig rí Laigen cusna laechaib, co roich dún Náis iar n-astar co fodail a thuarastal. Mad ac Ceindsealaib cróda bes in flaithis fírmóra, is leó fodail a cruid chain dá macaib ríg 's dá rígaib.
Dligid rí Hua Faelán find seacht mbruit datha im cach deiglind & ceithri longa ar loch co mbed a corra i coblach Dligid rí Húa Failgi fuar ceithri scéith datha, is deagluag, ceithri cuirn cacha datha, ceithri claidim chruad-chatha.
Dligid rí Osraigi án dá mílchoin déc co ndegál.
Dá each déc dó cen aife co carbadaib deagmaithe.
Rí Hua Cendsealaig na creach is é seo a fír in cach than uair is é teach ríg Laigen.
Dligid rí Hua n-Gabla ngér fáindi óir im cach n-én-mér, & fail óir ón geal gual dligid rí find na Forthuath.
Geasa ríg Laigen adchím, cath do uagra fair 'na thír, & Goill d'aimréir im rind & a géill co Duiblind.
Rí ar aíde cen fégad, Caeimgin cana choimégad, cen teacht co Nás re lind láin do gesaib in ríg ro-náir.
Brigid do réir ima rath do buadaib na ríg Laigneach; beth dó fo chís ina thaig dola cach mís co Temair.
Dligid rí Caisil na creach dula co tua Temrach da fichit cairptheach 'ma le do thaisbénad a flede.
Dligid rí Temrach na tor dul a choimlín sin leiseon & cen mac athaig and do chaitheam fleidi Érann.
Dligid a Temair Luachra rí Muman 's a mórthuatha deich ndabcha fichead ro feas cona furec, is fír-leas.
Dligid sechtmain tiar istaig i Temair Luachra Deagaid, & can dula ar astar noco fodla a thuaristal.
Is hé seo in tuaristol tend dleagar ó airdríg Éreand, ocht n-eich, ocht carbaid fo chuing, ocht failgi & ocht caemchuirn.
Ocht fichid brat do brataib, ocht scéith gela ós glan-glacaib, seacht sesrecha 'na sreith sláin is seacht fichit bó bennáin.
Coiri uad do ríg Caisil ó ríg Themra in trén-taisic, a tabairt mar dlegur thrá 's a breith i Temair Luachra.
arsin fodlaid rí Muman na cath is na cét curad do lucht a gníma co ngail itir ríg & rígain. Ocht n-eich maithi ara mbia grád dligid rí na n-Dési nár, is ocht mbruit uaine 'ma le co n-ocht ndeilgib findroine.
Dligid ríg Hua Liathán lir ocht cuirn & ocht claidim & ocht n-eich maithi dó ó ríg Caisil can chlaechló;
Dligid rí Hua n-Eachach n-oll lúireach & ga i comlonn, & dá falaig d'ór dearg & dá each nach droch-beadc.
Dligid rí Dáirine duind ó ríg Caisil in chomlaind ocht claidim chorra chatha, ocht longa is ocht lúireacha.
Do ríg Lacha Léin lebair dligid cumaín chairdeamail, fichi bó & fichi each, fichi long dó, ní droch-breath.
Dligid rí Ciarraigi mac chnuic fichi each, ní fáth ard-uilc, & trí fichid bó bán & trí fichit copán.
Dligid rí Hua Conaill chain errid cásc ó ríg Caisil, a llann lígda co lí ngloin & a gaí 'na deagaid.
Dligid rí Éile mar tá a thír saer co Sliab Bladma acht mina theachta cath cain gan eachtra fair seach rígraid.
Is aire dobeir sin dóib rí Muman an aignid móir; is de bus buideach na fir can a fuireach i Temair.
Trí buada ríg Caisil cain rígan aici i Condachtaib, loingeas aici ar Sinaind sláin & Caisill do chongbáil.
A thrí dimbuada iar sin cath d'fuagra uad ar Laignib, a choinmed a Caisil chain & gan dul co Temair.
Dligid ó flaith Luimnig lir flead aireagda forbaílig, deich ndabcha fiched ro feas, cona fuireac re fír-leas.
Rí Tuadmuman in toraid dligid cumaín chairdeamail, trí deich mbó & dá chét each, trí failgi d'ór, ní droch-breath.
Ceithri longa re laíding, gid ead ní hord anaíbinn, dá sciath im cach luing díb sin, dá laind & dá lúirig.
Ní dligend acht mad saine flaith Luimnig a Liathmune, is é seo a fír imach, & ingen ríg Temrach.
Dligid rí Chorco Baiscind ó ríg Thuadmuman taistill corn & dá fichit each, édach in ríg, ní gú-breath.
Dligid uirrí Chorca Mruad ó ríg Thuadmuman na tuath a roga luingi ar ló ar feacht, dá chét bó & a beandacht.
Ingen ríg Tuadmuman tinn do ríg Chorco Mruad beirim coma hí a bean ar cach leath ar tocht a tig ríg Temrach.
Geasa ríg Luimnig leathain amimair ós airdeachaib beith triur ina chocar chain & a rún re rígain.
As iad a buada in ríg raith nónbar 'na chocar chomaith, raga ndelba air iar tain & a menma a Temair.
Dligid flaith Cruachan, ná ceil, dá fichid dabach ac fleid & can dul uathad ann ó ríg uasal na Hérind.
Dligid rí Gaela in gosa a chomaín uad anosa, trí fichid bó, dá chéd each, ceithri failgi, ní droch-breath.
Ceithri cuirn ima mbí ór neach beireas leis co comól, is a fágbáil tiar 'na thig do flaith Chruachan in chinid.
Ceithri scéith dearga datha, ceithri cathbairr chomdatha, ceithri lúireacha 'na ndiaid, ceithri sleaga ri sár-gliaid.
Geis dó Cruachu d'fás fo thrí buaid dó loingeas for Loch Rí mad dia ndearna seach cách sin gébaid sé co gnáth Temair.
Dligid rí Hua Maine mór ceithri cuirn díb re comól, fichi bó & fichi each, édach dá chét, ní gú-breath.
Dligid rí Hua Fiachrach find ceithri longa re laíding, deich mná fichet, aidbli duir, & trí cuirn do chornaib.
Dligid rí na Tuath Teórach gen gu fetir aneólach fichi mart is fichi muc fichi tindi co trén-lucht.
Dligid rí Luigni lagaid ceithri scéith co comramaib, ceithri hinair co n-ór derg, ceithri longa, ní droch-beadg.
Ní dligend acht mad sine ó flaith Chruachna cnesgile dleagaid dó cach dáil mar sin & a ndáil co Temair.
Dligid rí Midi in marcaid ó ríg Érind co n-ardblaid seacht seisreacha threbus tír & seacht fichit ailbín.
Dligid rí Breag in muirir fichi each, ní hardpudair, & ní cóir a séna, co n-édaigib n-imthréna.
Dligid rí na Saidne só each & dá fichit bó, uair ní lugu a ngoiri amach, a choiri & a dabach.
Dligid rí na n-Dési anocht fichi mart is fichi molt, is dligid rí Luigni ar sin fichi each co sadallaib.
Dligid rí Gaileanga gaí cona hindsma d'órcheardai & fichi srian sotal do chruan is do charrmogal.
Is amlaid sin dleagar de tuaristol maithi Mide, & gan a cleith re gail & a mbreith co Temair.
Geasa ríg Eógain 'na thig rígan aici a Condachtaib, a síth re hAraidi anall & cacad re Conall.
'Na aenar théid soir ó thig rí Laisi cusna laechaib; fichi ech dó ara astur, is é sin a thuaristol.
Rí nime & talman tréin, co ndearnom uili a óigréir, co robam co trén 'na thig dáigh is aíbhni ná Temair.
Teamair.
