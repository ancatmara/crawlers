T ÁIn B Ó F LI DA Is Cid dofuci or Ailill Find.
coro faeem celidi latsu íairm ár atá debuid dún fri Ailill mac Mágach.
Mád nech dit muintir seo no ragad for debaid no anfad limsa co roísced a síd.
Ní anfa om or Ailill Find atfíadar dam rot chara mo ben.
Tabar ascid dún didiu di búaib or Fergus ár atá ecen mor fornd tochsaígid in tslúaig dolluid lind for longais.
ni béraso ascid úaimsea for se úair nách anaí célidi lim.
Atbéra nech is ar anacol mo mná lim dobéraind deit an conaigi.
Dobér dam co tinniu dúib dia furriuth masa adlaic lib chena.
Ni chathiubsa do bíadso im for Fergus úair nach berim th'ascid.
Asind lis dúib didiu or Ailill.
Rot bia són or Fergus ni gebthar forbaes fort linni.
Tocumlát ass immach.
Tairced fer ar mo chendsa i n-áth fo chétóir i ndorus ind lis.
or Fergus. ni herfaider dom incaibse ón sibsi imme sin or Ailill.
Totháetside i n-ath ara cend.
Cia uaind ól Fergus a Dubth aig ragas ar cend ind Ragatsa or Dubthach am so & am anáithiu atáesiu.
Téit Dubthach ara chend.
Benaid Dubthach sleg trit .i. tria Ailill co ndechaid tríaa da sliasait.
Toleiciseom gai do Dubthach co mbert crand trít a lleth n-aill.
Focherd Fergus scíath tar Dubthach benidsom hi scíath Fergusa co mbert crand trít fodesin.
Tautat Fergus.
Tobeir Fergus mac Óenláimi scíath airiside.
Benaid Ailill gai hi suide co lluid trít.
Focheird co mbuí ina ligu fora chélib.
Tautat Flidais asin dún & focheird a brat tairsu a tríur.
Muitti iarom do muintir Fergusa for teched.
Téit Ailill inna ndíaid.
Fácabar láech lais díb.
Atluí morfesser díb do Cruachnaib Bricne cecinit Ailid Ailill amra triath gadaim tre ech asa íath.
domorched cul comlúth marc as ferr sagod ro orth íath.
Cóeca colg focherd a dún & fúan dian funchi rún.
calb Domnand fotaili fí in r cos tudchamar múr.
Ailed mac Domnail Dail imper Irruis Do baig.
in saeglond docer mo losc in rosc fri irgala a Aí & adfíadat a sscél n-uli hi sudiu and sin do Ailill & do Meidb.
Coterig iarom Ailill & Medb & mathi Connacht & in loinges Ulad olchenae.
adcosnat hi crich Ciarraigi Aí cona mbudnib co Áth Féne.
Rofuctha colléic la Flidais isin les ind fir athgoiti & dognith a frebaid lea.
Tecait iarom in tslúaig dond lis.
Congairther Ailill Find do Ailind mac Mata immach assind lis dia acallaim.
ni ragsa or se is mór a uallchas & a sotlacht ind fir fil and.
Ba do chocur chóre cena boí Ailill mac Mata do Ailill Find & do frebaid Fergusa do amal bad techta & do chórai friss iar sin do réir tigernad Conacht.
Bretha iarom ind óic athgoiti for fúataib immach assin dunad co mbátar oca n-othor lía muintir fessin.
Nos fobret iarom ind óic for togail in duni & niro fetsat nách ni dó.
fri sechtmain láin dóib fón n-innas sin.
Dorrochratar secht fichit láecht di mathib Connacht oc togail a duine for Ailill Find.
Nírbo sén maith dolodbair ol Bricriu do saigid in duni seo.
Adde is fir ci atberthar son or Ailill mac Mata.
Olc do inchaib Ulad in fechtas so na tri eclaind do thutim dib & nad tabrat dígail fair.
Ba háge immairic cach fer díb seo.
nícon torchair cid óenfer lais nách ai díb.
It móra ám na tri córaid seo do bith fo sopaib fer in duni seo.
Mor in cutbiud in t-óenfer do far nguin for tríur.
Uch cena for Bricriu is fota a chubat for lár mo phoba Ferguis ce ro trascair óenfer.
La sodain atregat anchinnidi Ulad & siat lomnochta.
doberat fobairt trén tolchar co feirg & londnus dermar co rrucsat an n-imdorus inna cind co mboí for medon ind lis & tíagait Conachta léo immalle.
Dofechat a ndun ar ecin imna láthu gaili batár and.
Dofecair cath amnas étrócar etorro & nos gaib cách díb for sraigled & esorcon a cheli.
Íar scis imgona & imforráin iarom dóib srainter for lucht in dúnaid.
arselgat Ulaid secht láech and isin dunud im Ailill Find & im thrícho mac dia maccaib.
im Amalgaid & im Núado.
im Fíachaig Muinmetháin.
im Chorpre Chrom.
im Ailill mac Brephne.
im thrí Oengusa Bodbgnai.
im thri Echthigiu Irruis.
im secht mac Bresléniu Áí & im coícait n-Domnall.
arbátár tinoltai na Gamanraidi oc Ailill & cach óen do Domnandchaib ro tinc báig leis batar oca i n-oenmaigin fo bíthin rofitir conos tairsed longas Ulad & Ailill & Medb cona socraiti d'íarraid Fergusa. arba fora foesam boi Fergus. Ba sIsin in tres láechaicmi Herend .i. in Gamanrad a Hirrus Domnand.
cland Dédad hi Temair Lóchra.
clanna Rudraige i n-Emain Macha.
La claind Rudraige immurgu ro dibdait in da aicme aili.
Conderget trá Ulaid co tegluch Medba & Ailella leo & oirgset a ndún.
toberat Flidais leo assin dun.
toberat bancuri in duni hi forcomol.
doberat leo iar sin do neoch do sétaib & maínib baí and.
eter ór & airget & curnu & copana & baíglénna & ena & dabcha.
doberat a mbaí d'etaigib cach datha and.
toberat a mbaí di cethrib and .i. lulgach.
da ar do damaib.
tricho cet di mincethri olchenae.
Is de sin luid Flidais co Fergus mac Róich a comarli Ailella & Medba fo dáig combad furtacht dóib ocon Tána na mbó a Cualngi.
Is de sin no geibed Flidais cach sechtmad láa di feraib Herend do bóthorud dia thoscid ocon Táin.
Ba sé sin búar Flidais.
Is de sin luid Flidais la Fergus dochom a chríchi bunaid co ngab rígi blogi do Ultaib .i. Mag Murthemni cosinni baí i lláim Con Culaind meic Sualtaim.
Ba marb iarom Flidais iar tain oc Traig Bali.
nibá ferdi trebad Fergusa ón.
arba sisi no frithailed Fergus im cach tincur bá hadlaic do. Is and atbath Fergus iar tain hi crích Connacht iar n-écaib a mná .i. iar tíchtain dó do fis scel co Ailill & Meidb.
ardo irgartigud a menman & do breith táircthe cruid o Ailill & o Meidb. luidi síar co Cruachain.
conid tíar dind fecht sin fúair a bás tria ét Ailella.
conid Táin bó Flidais a scél sin anuas.
