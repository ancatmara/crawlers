Cath Cairnd Chonaill ria Diarmait mac Aeda Sláni for Guari Adni
Diarmait mac Aeda Sláne Sinech Cró rod n-alt.
no bertis Conachttai a búsi co taratsi imchosait móir eter Diarmait & Guaire Aidne.
Is and asbertsi.
A Diarmait a mallchobair úamun Gúare fónfodair ár it anmand cluithe cath tair chucund a dunebath Leic de Díarmait mairid fris in cath ni heól ní firdis denid cóir dó mar atá foid chuci dotathlebá Rúanaid atberthe co sse frisseom ar met a náire indiu is lobrand i m Mide Diarmait mac Aeda Sláne Tricha tinne tricha bó furec ceneoil Fergusso ícdai dartaid hi cind gait inna forreith do Diarmait.
Beit fir móra ar macáin bic co tí ar cobair co Grip bit daim ríata laíg ar mbó co tí cobair Diarmato.
a Diarmait Ro íc ní dissi im in cossait sin.
Ro thinoil Diarmait slúagu & socaide leis do inriud Conacht.
Iss ed iarom ludi Diarmait oc techt hi Conachtta co Cluain meic Nois.
Dorigensat íarom samud Cíaran cona n-abaid ed ón Áedlug mac Commain etla fri Dia fair co tísad slán d'inchaib a coraigechtasom.
Ro idbair in ri iarom Tóim n Eirc cona fodlaib feraind ed ón Líath Manchan amal fót for altóir do Dia & do Chíaran.
tobert teora trísti for ríg Midi dia cathed nech dia muntir cid dig n-usci n-and conid de sin na laim rí Midi a ascin & na laim nech dia muntir a bíad do chathim.
Is de sin dano doráegart Díarmait a adnacul hi Cluain meic Nois conid iarom ro adnacht inti.
Dorat Diarmait laim dar Conachtta remi co ránic Aidni.
Ro thinoil Gúairi firu Muman dia saigid.
Roptar iat so rig tancatár hi forithin Gúari ed ón Cuan mac Ennai ri Muman & Cuan mac Conaill rí Hua Fidgente & Tolomnach rí Hua Líathan.
Doratad iarom cath Charnd Chonaill etorro hi llo cengciges co ráemid for Gúari corro lad ár cend and. Chuan mac Énnai rí Muman. Cuan mac Conaill ríg Hua Conaill. Tholomnach ríg Hua Líathán.
Mac Da Certa cecinit Gort maccu Cirb cruth rod gáb ní adas nach Mumanchlár.
hi fil Galand rosoí dath dirsan son ar Talomnach Rí da Chonchend ri dá Chi docer hi rroí Cendfotai.
atá a lecht isind fan intí mac Conaill Chuan.
Cámmini Insi Celtra iss é dorat brethir for Gúari conná gébad fri ócu.
ár ro boí Cámmini tri trath oc troscud fair im slanaigect hi tarat hé.
arro sáraig Gúari hé.
Mad cóir la Dia ar Cámmine in fer fil hi comtairisem frimmsa níro thairise fri námtiu.
Dotháet Gúairi do aurgairi Chammini & sléchtaid dó.
Doreilced in t-irchor sa or Cámmine ni chomraim a ostud.
comluath sin dano for Cammini & doberat do réir duit in lucht maidfit maidm fort ed ón doberat do réir duit fo chetóir.
Is de asbert Cammin. mbíat fáebra fri fáebra & finne fri finne biat aithrech a Guairi cléirchin fris tarlais tinne.
Iar réir doarbart Mac Dé fri athlad na óenúaire cride Guaire fo chinu inna trinu fo Gúaire.
Troisc limsa dano for Gúaire fri Cammin fri Dia co tarda itchi dam.
Lotár iarom a triur isin n-eclais ed ón Cammini & Guairi & Cummini Fota.
Eclas mór dorónad la Cámmin is inti bátar.
Batar iarom na clérig oc tabairt a chobsena for Gúari.
Maith a Guaire ar iat cid bad maith lat do linad na ecailsi sea hi tám.
ropad maith lim a llan di or & d'argut & ni ar saint in tsáegail acht dia thidnacul ar m'anmain do náemaib & ecailsib & bochtaib in domain.
Dorata Dia fortacht duit a Gúaire ar iat.
Dobérthar in talam duit doidnais ar t'anmain & bát nimidech.
Is bude lend or Gúaire.
Ocus túsu a Chammini or Gúare cid bad maith lat día linad.
Ropad maith lim a linad do sáeth & galur & cech aingcis bád messo do duni combad for mo chorp dobertais Ocus tussu a Chummine or Guaire cid bad maith lat dia línad.
Ropad maith lim a llán di lebraib ed ón dia tudecht do áes légind & do sílad brethre De hi clúasaib cach duine día thabairt a lurg Díabail dochum nimi.
Ro fírtha tra uli a n-imrati dóib.
Doratad in talam do Gúaire.
Doratad ecna do Chummin.
Doratá sóetha & gallra for Cammine conna deochaid cnaim de friaraile hi talam.
acht ro legai & ro lobai ri aingces cech galair & cach threblaiti.
co ndeochatar ule dochum nimi lía n-imratib.
Techid tra Gúaire assin cath for leith & a gilla i rraith.
Ro gab in gilla bratan ríamnaige.
ro fon & dorat do Gúari.
conid and asbert Gúari.
Atlochur do Dia i n-etad innocht dom feis óenfeccad rom buise adaig aile dombert secht mbú Mac Maire.
Dolluidseom tra do gíallad fri claideb do Diarmait intí Gúairi.
Maith or Diarmait Cid ara ndéni Guairi in féli ucut ed ón inn ar Dia fá inn ar daini.
Mád ar Dia dobéra ní innossa.
Mad ar daíne ni thibre ol atá co feirg & londus mór.
Dotháet chucu.
Ní dam a Gúaire ol in druth cingthe secha.
ni damsa a Gúaire or in clam.
rot bia or Guaire.
focheird a goo dó.
Ní damsa or a chéli.
focheird a scíath dó.
Ní damsa or a chéli aile.
focheird a brat & a delg & a cris dó.
Nit ain or Diarmait.
Tair fón claideb.
Ní damsa a Gúaire for in céli Dé.
An bic a Diarmait or Guaire co tallur mo lene dím don chele Dé.
Maith or Diarmait ro giallaisiu do ríg aile ed ón do Mac Dé.
asso mo giallsa duitsiu im.
Slechtaid dano Diarmait fo thrí do Gúari.
Nip anchobrai trá or Diarmait co ndigis ar mo chendsa do áenuch Tallten conda ragbat fir Herend do chomarlid & do chind athchomairc dóib.
dogéntar or Gúare Is and sin ro chan Sinech in molad sa do Diarmait.
Cach mac tigirn timcraidi tathud airle limsa de dothe desell mo roga leis fudell mo rúanado Ní for brágtib dam na bó clóthir colg mo ruanado is for rigaib focheird feit indiu dubchend la Diarmait Gúaire mac Colmain in ri ro chacc for craibiu Adní ro lá búalta meit cind bó at ómon mo ruanadó O ro breca bróenán cró léni ndendguirm n Díarmató erred fir cluas catha ni comtig cen ildatha O ro breca bróenan cró brunni gabra Diarmató usce asa negar Grip hand="H"ed ón ech Diarmata ní lusta ed ón ni glan fri sacarbaic Ó doleicter immasech cranna fanna for cach leth nípo decmait casal cró for crund a duirnd Diarmató.
O dosernatár gai bic hi tossuch a n-imairic is i cétní and arric a gai is a gabair la Diarmait a Guairi Adnuu ón adnuu da reis Sinich co cruu nocos fáecebad la biu atabiu com Adnuu or si ní ric Sinech co cruu ni fil occu cá imochaid cid náci fitir nuu.
Diarmait rúanaid maith in ri forbrid ar cách tria lunni forbrid ar cach n-óen do gnáth in rí co cuir bróen ar cách.
cach.
Luidseom iarom intí Gúairi do áenuch Talten ar cend Diarmata & míach argit leis día thabairt do feraib Herend.
Maith or Diarmait in fer dotháet chucaib atethaid a innili oca thig.
Isárugud damsa trúag l^ trén isind óenuch do chuingid neich Luidseom didiu co mboi for láim Diarmata for foradaib bít isind óenuch.
In la sin tra ni chuinnig nech ní cucasom.
Bá machdad leiseom aní sin.
Maith a Diarmait or Guare epscop do gairm cucumsa co tardsa mo choibsena dó. so or Diarmait. nách mana éca letso damsa a Diarmait áit hi tát fir Herend eter truag trén nach cuinnig nech díb ní chucumsa.
Níro gebthar fort or Diarmait miach argait duit sunnút.
Atá airget im limsa ol Gúairi.
Atraracht im Gúairi & nos tairbir assa díb lamaib.
asberatsom ba lethfota a lám ónd úair sin oc rochtain na céli n Dé.
Dogniat iarom ógsid ed ón Diarmait & Guaire.
ro gabsat fir Herend intí Gúairi do chomarlid & do chind athchomairc dóib ond uair sin tria bithu cein robo béo.
Bá maith iarom intí Guairi.
Is dó doratad tría rath féli in bó co n-aib ítha & inna sméra sind fulliuch.
Is é doróni in firt n-amra hi Cluain meic Nóis día rucadsom dia adnacol di.
Tánic in drúth dia saigid & ro gab algais de im athchuingid fair.
Doratsom a laim darsin forbaid immach.
ro gab lán a duirnd don ganium & ro dibairc i n-uch in druad co nderna bruth óir dé.
Conid hé sin enech dedenach Guairi.
Conid Cath Diarmata & Guairi Adni a scel sin anúas.