Mac Líag Dá mac déc Cheinnéidig cháid meic Lorcáin meic Lachtna láin, indésad dáib madh áil libh amhail fúaradar oidhidh.
Dubh ocus Fionn, clú cen acht, torchradar le h-Eoganacht, Echthigern is Donnchúan cain torchradar le Goisgenaibh.
Lachtna mac Cennéidigh chain ba rí tenn ar Túathmumain, ro marbsat h-Úi Floinn i fill is h-Úi Chernaig cen choicill.
Mathgamain, cían bus chumain, ar n-gabáil gíall for Mumain, ní ráinic acht ó Thaidc thair ar Úib Echach Chuirc Caisil.
Brían mac Cennéidig na cned, ardrí Gall ocus Gáedel, fer sochair soim in cach than, adrochair le druing n-Danar.
Aed mac Cennéidig na cned slúag Connacht, leó do letrad, Domnall, Cléirchén, Anlúan ard fa marb do galar glégarg.
Marcán díada, Día ro char, fa chend ar cléirchib Muman, ar forbad damliac co lí ad-bath iar m-búaid n-aithrigi.
Acsin a n-oidid éicin chloinde cróda Cennéidig, sochaide ro chuir a n-éc, robo maith an dá mac déc.