Scéla lái brátha inso sís:
Dia do bennachad na n-éstidi Tabrad cach óen díb fó leith a menmain & a innithim co díchra fri scélaib lái brátha
amal ferfas in Comdiu fáelti frisna náemaib & frisna fírénaib do aittreb na flatha nemda amal ferfas immurro an fáelti frisna pecthachaib & frisna h-anfirenaib oca n-innarba i n-iffernd
Isu Crist mac De bí slanicid ind ule domain in tres perso na deachta uasli as chomshuthain & as comfolbthaide dond Athair & don Spirutu Náem
Iss e roráid na scela-sa gair bic riana chésad do folsigud na tuaruscbála bias do féin i l-ló brátha cona nóemaib & cona fírénaib & do nertad a apstal & a descipul
Nachas-ragbad torsi día chessad-som arrofitir-sium corochomacsig amser a chesta
Matha mac Alphín súi ebraidi in dara fer déc rothog Ísu 'na muinterus in cethramad fer roscrib in soscela comdeta iss é roscrib & rolesaig na scéla-so lathi bratha
Mar rochúala a bélaib a mágistrech
Ísu co farcaib hi cumne 'cond eclais co n-ebairt fón n-innas-sa
In tan doraga mac De & duini i n-óenpersaind co n-onóir & co miadamla & a ule aingil malle fris suidfid in tan-sin fora chathair rígda & for sossad a míadamla & tinolfiter andsin na h-uli duine 'na fíadnaisi & do-géna a n-deligud & a terbod iar tain
Ordaigfíd ém a nóemu & firénu dia deis
Ordaigfíd immurro na pecdachu & na h-anfírenu dia clé
Is andsin at-béra in Rí dond fhairind beti dia deis:
‘Ticid a bennachtnachu selbaid flaith m'athar rofuired dúib o thosuch domain
Úair roba i n-gorta & doratsaid bíad dam
Robá i n-ítaid & doratsaid dig dam
Robá i r-ríchtain a les tigi áiged & doratsaid aigidecht dam
Robá cen etach & doratsaid etach dam
Robá i n-galur & tancabair dom torroma
Roba i cumriuch & tancaibair dom thúaslugud & dom fortacht’
Is andsin do-berat na fíréoin in frecra-sa forin Comdid:
‘A Thigerna’ for iat ‘cuin at-choncammár-ni thú i n-gorta no i n-itaid & doratsam biad & dig dait?
Cuin at-chonnarcmár i r-ríchtain a les tigi áiged no cen etach tú & doratsamar áigidecht & étach duit?
No cuin at-concamar i n-galur no i cumriuch thú & táncamár dot fhis scél & dot fhuaslucud?’
Is é-seo immurro frecra dobéra in Comdiu forsna fírénaib:
‘Cach tan ar se dorónsaith maith arna bochtaib im anmum-sa is forom-sa dorónsaid’
Is íat-sin tra sé h-ernaili na trócairi o cennaigther ind flaith nemda
Is iat na sé dorsi glainidi triasa tic solsi in bethad suthain isind eclais
Is iat-sin na sé cé mend iarsa frescabat na náim & na fíréoin dochom nimi
At-béra in Comdiu dana cid dond fairind beti día chlí in n-athesc n-acarb n-adúathmar-sa
don lucht ná rochomaill a thoil & a thimna
is ed at-béra fríu oca cur i n-iffern:
‘Scuchaid dím a mallachtnachu & ercid isin tenid suthain rofáired do díabul & dia drochmuintir
Úair robá i n-gorta & i n-ítaid & ni thárdsaid bíad no dig dam
Robá i r-richtain a les tigi áiged & étaig & ni thardsaid áigidecht no étach dam
Robá i n-galur & i cumriuch & ní thancabair dom fis scél no dom thúaslucud’
Is andsin do-berat na h-ecraibdig in frecra-sa forin Comdid:
‘A Thigerna’ for siat ‘cuin at-connarcmár-ni i n-gorta no i n-ítaid no i r-ríchtain a les tigi áiged no cen étach no i n-galur no i cumriuch & na dersamar timthirecht & umallóit duit?’
Is andsin do-béra in Comdiu frecra forro-som
‘Cach tan’ for se ‘na dersaid maith arna bochtaib imm anmaim-sea is forom-sa nadernsaid’
Is íat-sin tra se nechi airegda triasa n-insaigther iffernd
Sráinfitir tra iar sin na h-anfíréoin hi péin iffirn & isin todernam suthain; ragait immurro na náim & na fíreoin isin m-bethaidh suthain do aittreb nime malle fri Dia cona ainglib tria bithu sír
Cesnaigther isin scriptúir náim can asa targa in Comdiu do fugiull brátha
Ocus cinnas do-raga ocus cia ara targa
De nim tra co demin do-raga in Comdiu do fugiull brátha mar demniges in rígfaith Dabid mac Iese
Innas immurro do-raga demnigid in fáith cétna & iss ed at-beir:
‘Bid follus’ ar se ‘do-raga in Comdiu dond fugiull & nibá tóithenach’
Biaid dana tene mór ar lassad 'na fíadnaisi & ainbthini dermár imme di cach leith
Is aire immurro do-raga in Comdiu dond uugiull do mes forin ciniud n-doenna eter biu & marbu
Mar at-beir in rigfaith cetna:
‘Tinolfaiter’ ar se ‘muinter nime & talman hi fíadnaisi in Chomded i l-ló brátha’
Is demin dana co n-dingniter cethri budni don chiniud dóenda i l-ló bratha
Buden ém dib do-gentar do mes & ragait aithle a m-messa dochom péné & tódernama
Is friu-side at-béra in Comdiu in n-aithesc n-aduathmar-so oca n-innarba uad:
‘Scuchaid dím a mallachtnachu isin tenid suthain rofaired do díabul & dia drochmuintir’
Is iat-sede na comallat o gním in maith gellait o bélaib
Is e ainm na fairni-sin isin scriptúir: mali non ualde .i. uilc nach adbulolc
Buden aile díb na dingentar do mes acht ragait fó chetóir cen mesrugud etir forro dochom n-iffrind & píanfaitir iar sin tria bithu na m-betha cen trocaire Dé dia fortacht; ár ni thabrat-som smacht no recht no ríagail ar denam a peccaid & a n-dualach hi fus acht cach olc as mó rofétat do sárugud Dé & dáine iss ed do-gniat
Is é ainm na budni-sin: mali ualde .i. a n-as mesu don chiniud dóenda
Buden aile díb do-gentar do mes & ragait a aithle a m-messa dochum focraice
Is iat-sede do-gniat i fus aithrige n-dichra tria chongain cride & lesaigit a n-ulcu remtechtacha tria sualchib & cáingnímaib & dana do-berat almsana bíd & etaig dona bochtaib i n-onoir in Chomded co n-díchlet-sede na pecda dorónsat riam
Connach cumnig in Comdiu dóib thall na h-ulcu dorónsat i fus
Is friu-sidi at-béra in Comdiu i l-ló bratha ica n-gairm chuce dochum nime:
‘Táit innossa a bennachtnachu do aitreib na flatha nemda’
Is e dana ainm na budni-sin isin scriptuir náim: boni non ualde .i. mathi nach adbolmaith
Buden ale immurro díb na dingentar do mes acht ragait fo chetóir cen mesrugud etir dochum nimi & focraici fororda
Is leo-sede nach leor di maith comallud nach n-erailend in scriptur diada forro do denam co tuillet triana sualchib & triana caindu féin sin & con-dénat ni as mó de maith andas a n-er-ailter forro isna timnaib díadaib
Is dóib-side d gellas & tairngires Isu in mormaith-seo n-nister isin t-soscéla co n-ebre friu oca n-ascin chuce i m-mórchomdáil lái brátha
‘Úair foracsabar-si sa’ ar Isu ‘cach maith robói ocaib isin t-sáegul & tancabair im muinterus-sa & im chomaitecht s a Táit-si innossa co m-bethi malle frim for díb rigsudib déc cen mgud foraib is sib-si oc mes in chiniuda dóenna’
do aitreib iffirnd tria bith sír
Ocus it é beti i scoraib & i l-longphortaib díabuil
Ocus scérait fri airfitiud in domain-seo rocharsat
Ocus fri gnúsib muintire níme .i. na n-aingel & na nóem & na firen ar m-bith dóib míle bliadna i tenid bratha aris é-sin ré lathi bratha mar innisit trachtaireda na canoni nóimi
Nibá soinmech tra a sét na pectach-sin
Ni faigbet dig na biad acht sírgorta & roítu & rouacht
Is ed bertair iar sin do taig diabuil co fogur dercháinte co tromosnadaib sírrechtaidib
Bid trúag gáir & núall golfadach & éigmech bron & basgaire na túath pecdach andsin ica tarroing dochum pene iffirnd; acht bid hí-sin in mall aithrige cen greim furri ar ni chluinfider a ngudi-sium andsin
Úair na rofoichlitar ar thus céin robátár hi fus hi comaitreib a corp & a n-anmand
Iadfaitir andsin tri glais na pecthach
iadad iffirn tria bith sír forru & íadad a sul frisin domun dio-tartsat grád & iadad na flatha nemda Suidfit iarsin sudi nemthrócar for richessaib rothened ar bélaib ríg na cláini i n-glind na pían airm i m-biat dóib todernama tromma .i. bás cen betaid tene dorcha bethu brónach toirsech salach inglan airm i m-biat ilchoin géra cicara cróesmóra clúaslethna ingnecha crobgéra ina t-tóebaib ocus loscind géra garba oc imesorcain ocus nathracha nemnecha imlúatha in chuaird cathrach díabail ocus léomain lonna letarthacha ocus ilar na n-dubdlúm & na n-dublúachat
Airm i m-biat éoin etecha ingnecha ágmara iarnaide ocus brenlocha ainbthencha úara iffernaide
Tenti dorcha oc sírloscud
Lecca derca fo chossaib
Claidib ic cirriud
Cait ic scripad & ic dercad
Demna ic píanad
Créchta cen leges
Lassar cen díbdud
Gabail for tengthaib
Tachtud ar brágtib
Búadred ar cennaib
Iachtad & gabail ar gothaib
Glassad ar bonnaib
Airm i m-bia fri táib cach uilc in pheist irdairc úathmar ilchennach co rubnib riches rúad
Ni dia tuarascbáil .i. cet muinel furri & cét cend forcach muineol & coic fiacal cach óen chind cét lam furri & cét m-bas for cach laim & cét n-ingen for cach bais
Airm i m-bethir cen choemu cen cardiu i n-ítaid i n-acorus i r-rouacht i r-rothes i n-esbaid cach mathiusa & hi comlaintius cach uilc i n-óentaid esóentad demna & muintiri iffirn
Bíaid dana andsin mairg & íachtad gol & egmech cnet & grechach cach óenbeoil & mallacht cen chumsanad ona pecthachaib fora n-apaid .i. for diabul ariss ed dos-beir-sium ic fulang phéne cach olc doronsat triana aslachsom
Ocus mallacht dana úad-som fora manchaib imme .i. forsna pecdachaib ar is moti a pían-som fein cach olc doronsat-sum triana aslom forro oc aslach cach Is adúathmar immurro & is granna in carcar-sin dorigni in Comdiu do diabul cona demnaib .i. iffern
Is ísel tra & is domain a sudigud arcia no-léicthe cloch mulin i m-belaib iffirn ni mó indá hi cind míli bliadna rose sed a ichtur
Ude anma dana iar techt a curp fri ré trichat bliadna o úachtur coa ichtur mar as chetfaid di arailib
Is daingen a h-imtimchell na carcrach-sin
Is aigthech uamnach gaibthech golfartach
Is dorcha dubgranna a chróes
Is all do thimarcain cach anma phiantair
Is bréo do loscud
Is sraigell do esorgain
Is fáebur do athchumma
Is adaig do erdallud
Is dethach do muchad
Is croch do phianad
Is claideb do dígail
Is arm uathmar do guin & do letrad
Is buriud pían
Is rubne todernam
Is badud is plagud
Is srainiud is brúd
Is linud is tragud
Is dód is léod
Is loscud is slucud
Is ard is isel
Is roúar is rothe
Is cumung is farsiung
Is mór bréni a brothgaile tra acht dia curta nech i secht n-aesaib & co m-beth míle bliadna in cach áis dib ní mó anda óenmad rand fichet olc n-iffirnd no-innisfed
Acht it íat-sin chena prímthesmalta iffirn cona phíanaib
Ní mó chin for talmain cid árdrigi in domain o turcbáil co funiud no-beth acci díambá h-adba ind adba sin & día m-bia ic ciniud aittreib na carcrach-sin
Gairmebtair immurro co somíad co n-onóir co n-airmitin na náim & na fíréoin ro-chomailset timna in Chomded & a forcetul isin bethaid suthain for deis Dé tria bith sír .i. lucht na censa & na h-algini na deirci & na trocairi & cach cáingnima archena lucht ógi & athrigi & fedba irescha ar Dia
Is andsin bias tairm adbul & fogur dermar na n-anmand n-glan ic céimnigud for deis a r-Rig & a Tigernai issin flaith nemda i ng-gradaib Ríg nimi & talman & iffirn
Airm i fil in t-soilsi doróisce cach soilsi cach tairthim cen terbrúd cen dorchataid
Bethu suthain cen bas nuall faelti cen torsi
Slanti cen galar óetiu cen sentataid síd cen debaid saime cen dóinmige saire cen saethar cen sním cen ocorus bíd no etaig no cotulta náimi cen ais cen ercra
Oentu solusta aingel
Airera parduis
Fledugud cen turbrúd eter noi n-gradaib aingel & noemthuath ríchid & nóemairechtaib in Ríg rouasail & eter náemtlachtaib spirtáldaib nimi & etrochta gréne hi flaith aird úasail adamraigthi cháim chóir chumthaigthi móir min milidi sair sáim sorchaide i m-brugib richid i sostaib áibnib hi catháirib órdaib i l-lepthaib glainidib hi sostaib argdidib i sudigfider cach óenduine ara m-míad & ar dliged & ara sognim fodein
Is di-asnedi immurro farsinge & lethet na flatha nemda arin t-én as luathiu lúamain for bith ní thairsed dó tóichell richid o tossuch domain coa dered
Is adbul dana a suthaige & a solsi
a chaime & a chobsaide na cathrach-sin: a sámi & a somilsi a fostacht a logmaire a r-rédi a r-ruthnigthi a glaine a grádmaire a gile a ceólmaire a náimi a níamglaine a h-aille a h-ailgine a h-ardi a h-etrocta a h-ordan a h-airmitiu a lánsíd a lánóentu
Ni túalaing trá nach n-dúil in chétmad rand do tuarascbail mathiusa na cathrach-sin d'innisin; acht ammáin is ferr in becan-sa díb d'innisin indá beith hi tast
Mogenair immurro bias co n-degarliud & co n-degnimaib & berthair do aittreib na cathrach-sin i l-lo brátha
Ár bíaid tria bithu cen chrích cen forcend i n-óentaid na h-ecailsi nemda & talman i n-óentaid úasalathrach & fádi apstal & descipul Ísu Crist nóem & nóemog in domain aingel & archaingel in Comded isinn óentaid as uasliu cach n-óentaid i nn-óentaid na nóem trinoti úasli Athar & Maic & Spirta Náim
