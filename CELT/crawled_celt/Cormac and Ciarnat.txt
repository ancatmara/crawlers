Cíarnat ingen ríg Cruithnech tucsat cúicer Ulad ar éigin a m-broid tar muir ocus tar mórfairge.
Ocus at-chúala Cormac h-úa Cuind sin & ro cuinged úad h-í & tucad dó dá tigh h-í.
Ben is áille & is coíme ro buí isin doman h-i g-comaimsir fria h-í.
Ocus buí h-i cairdes fri Cormac ocus rob adhbal mét a gráda leis.
Co cúala Ethne Ollamhda ingen Cathaír Móir a beth aici & ro ráid ná betís aróen aici.
Ocus rob égen a tabairt ar cumus Ethne & do-rat Ethne daíre fuirre ocus rob í in daíre méich arba do bleith cech laí.
Co tarrla Cormac & sisi ar óentáeib fo leth co rrus-toirrchestar & nír fét bleith, co rus-airchis Cormac & tuc sáer muilinn tar fairgi ocus do-rónad muilenn las d'anacol Chíarnaite.
Conid de sin as-pert in fili:
Cíarnat cumhal Chormaic chóir mór cét di bíathad a bróin méich cech laí lé do bleith nírb obair dhuine déinmeich.
Tairrustair uirri in rí rán ina tigh 'na h-áenarán co rus-toirrcestar fo leth íar sin co nár fét robleth.
Airchisis uirre h-úa Cuinn tug sáer muilinn tar mórthuinn cét-muilenn Cormaic mc Airt ro bad cabur do Chíarnait.
