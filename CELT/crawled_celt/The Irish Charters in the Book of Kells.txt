Soiscelae Mor Coluim Cille do dubgait is ind aidhci as ind iardom iartharach in daim liac moir Cenannsa.
Prim mind iarthair domain ar ai in comdaigh doendai.
In soscela-sin do foghbail dia fichet adaig ar dib misaib iar ngait de a oir, & fot tairis.
Carta de Bailli Uidrin cum Molendino et de Balle Comgain cum Molendino.
Muinter cennansa erraid deoraid ro edpair ard camma baile ui uidrín co na muiliund & co na herund uili, & baile ui comgain cona herund uili & cona muiliund, do dia & do cholum cilli & dond epscop uí cellaig do senoir fer midi uili, & do maelmaire uí robartaig, do chind in disirt hi teirt id.
nouimir, la feili martain in bliadhain at báthatar bai herenn & a mucca.
Itteat inso na maithe ro edpratar Muiredach ua clucain abb cennansa conanign ua breslen in sacart guaere ua clucain in ferlegind aed mac mic rechtacan in fosairchennech fiad laichaibh mathib imdaib i fiadnaise tigernán uí ruairc rig fer breibne uile & gafraid ui regelluig ri macaire gaileng & ade ui egra & fiad maccaib uí ruairc donnchad & sittriucc ro edparthea dan na da baile sen luigne connacht.
Disiurt cennannsa, do deoradaib craibdechaib do gres.
Cipé tra laech no clerech ti in agid in cintisea bid esconte hé o colum cille & fhinán, & óclerchib herenn, óndh eclais cristaide co coitchenn.
Ro edpair rí temhrach
maelsechnaill mac conchobair hui mailshechnaill, ocus commarbba coluim cille.
domnall mac robartaig con hulib sruithib cenansa archena eter sacart ocus epscop ocus fer ligenn.
ro edpair dno cid in fosairchennech.
cormacc mac rechtocan com macclerchib samtha coluim chille archena, ro edpairset didu na hulIsin disiurt choluim chille hi cenunnus cona lubgortán do dia ocus do deoradaib craidbechaib do gres cen sheilb ndilis do nach erraid ann trea biuthu co ro chinne a bethaid do dia ocus corop craidbech.
Is iat imorra sláin ocus dilsi do rata ina dilsi in disirt sin,
sruithi cenansa faden cona nabbaid, Ri mide
maelsechnaill mac conchobair hui maelsechnaill co rigraid ocus dechdoinib mide ar chena, Donnchad mac airdd huí ruairgg ri connacht ocus galeng, in garbanach hua corran co nocthigernaib galeng ar chena, hi fiadnaisi rig casil na rig.
donnchada meicc carthaich hui chellachain chasil rofonaisced dilsi in disirt sin.
Bennacht isu crist ocus choluim chille cos na huilib noebaib nime ocus talman for cec noen mórfas cadus ocus cháthaid na edpartu sin.
Mallacht imorra ocus mírad o dia cona noebaib forsin ti thicfa in agid cátad ocus chadussa na edparta sin.
Bendacht imorra de bithbi co na hulib firenaib for an rí ocus for an nabbaid ocus for an sammad ro dilsigset in disiurt sa do dia ocus dia chraidbechaib.
Oraid do mac maras tróg ro scrib soire ocus dilsi in disiurta sa do dia ocus dia chraidbechaib.
Ferand do rúagell saccart cenandsa cona braethrib oa breslen cona braithrib isse inso in ferand achad muine choscain cossin nachod mór ar a bélaib ocus cona lenu ocus cona mónaí corrice in lathaig riss anes ocus cossin choélachod ris anair ocus cos sid aithlius ris anair co na lanntaib ocus frith lanntaib ocus co na aithche cossin lathaig domnaig móir.
Ocus is sé so in lóg, nungai co fuilledaib ailib co fichet ungai iar dóthucht.
Ocus ó ua riamán dergled, a ferand díles fein.
Ocus iteat so sís inna commairge & ina dílse do ratai and.
Oengus mac mic rancáin lántoísech síl tuathail & coile follomain, ocus gilla odor mac mic ruadacháin ocus cudub mac mic comgain o claínd ruadrach sen, ocus cuduilig óa sneain co na braithrib ó claind murchada sen, ocus oa gormán ó claind conaill, ocus tri micmeic cernaig, ocus da mac meic sherraig, ocus mac ui dubthaig doclaind chongalaig inna ndílsi foraib fen & for huíb riaman cossnaib uilib commairgib se reót ocus idiaid foraib fen for claind chongalaig ocus erchennech grellege & secnap & a bachall reódaide & erchennech cille scire & bachall scíre, & conall mac duib ocus iarnán o shordus ule sen, ocus combarba coluim cille, ferdomnach oa clucáin co samud coluim cille ule, ocus oengus oa domnallán in tanmcara commarba in dissert coluim cille, ocus ind epscop óa dúnán senoir leithe cuind, ocus rí temrach domnall mac flaind huí maelshechnaill, ocus coss in cethor comothec ass in cetharaird gilla beccán mac cillai shechnaill, oa oedan airchennech grencha, ocus ossin mac ectghail aistíre cennansa, ocus mac duibdaman airchennech ratha beccán, ocus óa fiachrach airchennech domnaig móir.
Ocus is amlaid rogabta inna commairge se uile iar duidecht i timcell ind eraind do lár ind erainnd.
Ocus bennacht de fors naib commairgib se uile nára trécet a commairge, ocus ní raib enech na comairce ó dia occu dia trécet.
& issamlaid atá in ferannsa acht ni rodlecht nach císs de ria luaig & ní dlegar iar na luaigh.
Do saire cille delga inso.
Fechtastánic Conchobor ua maelshechlaind do síthradaui aeda riagilla coloim coaltan cenandsa co tarat comarba colaim cille maelmoire uauchtan co na samud & co na minnaib nocht chommairche friu, & conasragaib for a muin do altoir coluim cille & conasruc leis co les luigdech & co ros dall is in glind ri dún meic cennán a ndes.
Conid i cinaid in tsháraigthe sein do rat conchobor ua maelsechlaind cill delga co na crích & co na ferund do dia & do colum cille co brath cen cis cen chobach cen fecht cen luaged cen choinnim ríg na toisig fuirri mar ba raeimi, ar ni laimed taisech a tadall etir céin ro bai i crich.
Ocus a teat so inna commairche & inna slána do rata and amalgaid comarba patraic co mbachaill ísu & comarba finnén & comarba ciarán cona minnaib ó cleirchib, ri imorra telcha airdd oengus ua cainelbain, & ri telcha cail maelisu mac coirthen, & ri maige lacha gilla griguir ua dummaige, & ri tuath luigne laidgnen mac maelan, o laecaib, & mor ingen meic conchobair ind rígan cen nach nathcor na commairce sen co brath.
I fiadnaise fer mide eter laechu & cleirchiu do rata na slana sein & na commairche, & tucsat uile eter laechu & cleirchiu a mbennachtain do cach rig na tairgad dar in saire sein co brath, & tucsat uile a mallachtain do cach rig do roised tairis sein.
& gid guasacht do cach rí sarugud coluim cille is guasachtucha do rig & gid guasacht do cách rig is guasachtucha do rig temrach, uair is brathair hé do colum cille.
Land ro chennaig congal ua brestlen leth lainded meicc aeda cerd iteat irratha filet inna dílsi aire fein & ar cach duine archena comarba coluim chille gilla adomnan ua coirthen, & sacart cenandsa maelmártain ua brestlen & ferlegind cenandsa guaire ua clucain airchennech thige oeiged oengus mac gillaibain & cúmara macc mic duairc ua mac anad mac oissin & in fosaircennech muiridach mac meic rectacan & toisech mac manchan & toisech na scoloc oengus ua gamna.
Ise inso log ocus fland mac meic aeda & unga fon dilsi airchennech.
Sochur arda brecan ó rig erendh o muirchertach ua lochlaindh & o diarmait ua malshechlaindh o rig midi & o rig loigaire o aed mac conulad ua chaennulbán.
Araile dochur ro boí o loígairib ar indh eclais adaig coinnmeda cech raithi.
ro aslaig ua lochlaind rig erend & diarmait ua maelshechlaind rig mide ar ríg loegaire reic na haidche sin co bráth.
ar tri hunghaib dór conid soer din ó díb modaib ind eclas co na crích & co na ferundh ar shaire coitchindh na nule neclas & ar in cendhaigecht sin conid scartha din ó na huilib modaib amlaid sin ard mhrecan fri Loégairib.
Is iat so slána in tshochuir sin & na soire, gilla meicliac comarba patraic muirchertach rig erend, diarmait mac domnaill meic murchaid rig mide étrú ua miadacan espcop mide, Congalach mac shenan rig galengh Imar ua cathasaig rig saitne, domnall ua braín rig luigne, maelruanaid ua ciarda rig cairpre, moélcrón mac gilli shechlaindh rig deiscirt breg, murchad ua findhullan rig delbna, mac rónan ríg cairpre gabra, in ogshaire na hecailse co brath, can chomaithches sliged no cailled acht a bith icoichend do muintir arda brecan amal bias do cach midiuch ar china.
Dorogill gilla crist mac manchan in ferand ar do láim shoscela ic dola sís ar ammus atha catán no ar do laim b ain anís ón áth ó maccaib beollain o choin ulad ocos ó brathair maelciarain.
& is é in log unga ficet dargut fritoeb legind mic coin ulad?
ITé na slána moenach ua cinetha ercinnech atha daloarg & aed ua mailscire do shon.
& scolaige ua labrat risogain.
& is é in scolaige hísein rucastair fiach broit corcra alámaib mic imair acabrithi inna fordilsi.
Mael brig nan comarba cholaim cille & guare ua clucain in fer legind & sacart cenannsa & da toisech clebarta ocos dom oc muintir cenannsa in n-ogdilsi in fherend ar meic mic beolain & ar cech nune ar cena no luadfed in ferand.
Ite o galengaib.
Gille crist ua loiste co na chlaind & mac gillaibrigti mic athgidi o ua murthim ocos mac ui ar o & mac danair o uaib Gelogan.
& Dongal ua buachaillen ó claind cormaic, fiachraig imorra mac congail ercinnech ua cinetha ercinnech imlig i slanigecht ind fheraind cetna.
Maelruanaid mac meic cinnaith & amlaib mac meic fiacrac ó u briuin.
Ise imorro cricad ind eraind sin otá in sifóic anes co tuascert lochain patruic fo tuaid.
errai in muilind umorro isé nos crícand dhonleith aile.