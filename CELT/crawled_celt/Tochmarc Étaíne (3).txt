Tochmarc Etaine
Gabais Eochaid Haeremon ríge n-Érend & argaillsat cóic coicid Erend dó id_est rí cach cóicid.
Batár hé a rríg in tan sin id_est Concobar mac Nessa.
Mess Gegra.
Tigernach Tétbannach & Cú Ruí.
Ailill mac Mata Muirisci.
Bátár hé dúine Echdach id_est Dún Fremain i mac Midiu & Dún Fremain hi Tethbai.
Fremain Tethbai bá inmainem lais do duinib Herend.
Arfócarar o Echaid for firu Herend feis Temra do dénam in bliadain iar ngabáil ríge fri commus a mbésa & a chisa dóib co cend mbliadna.
Ba inond aithesc la firu Herend fri Eochaid.
Ní theclaimtís feis Temra do ríg cen rignai lais ol ni rabi rigan hi fail ind rig in tan ro gab flaith.
Foídis Echaid techta cach cóicid úad fo Érind do chuingid mná lingine bad aldem no beth i n-Ére dó.
Ál asbert ní bíad ina farrad acht ben nad fessed nech do feraib Herend ríam.
Fofrith dó oc Inbiur Chíchmuini.
Étaín ingen Etair. dosbert Echaid iarom ar bá comadas dó ar cruth & delb & cenel & áni & oítid & airdarcus.
It é trí meic Find ltri meic Findgailmeic Findloga meic na rígna id_est Eochaid Fedlech & Eochaid Airem & Ailill Anguba.
Carais Ailill Anguba iarom Etaín hi feis Temra íar feis di la Eochaid.
Fo dáig dognith ábairt dia sírsellad.
úair as descaid serci sírsilliud.
Cairigsi a menma Ailill don gním sin dogéni & níbá cobor dó.
Ba tressio tol aicniud.
Focherd Ailill i serg de fó dáig naro tubaide fria énech & nách erbart frisin mnaí fodesin.
Dobreth Fachtnai líaig Echdach día imcaisiu in tan ro ngab céill for écaib.
Asbert fris in líaig.
acht nechtar na da idan marbtha duine nád ícat lege id_est idu serci & idu eóit it é fil innutso.
Ní árdámar Ailill dó ar bá mebol lais.
Forrácbad iarom Ailill hi Fremain Tethbai fri bás.
Eochaid for cuaird n-Erend & forrácbad Étaín hi fail Ailella co ndernaitís a thiugmaine le id_est cor clasta a fert coro hagtha a guba coro orta a cethrai. A tech i mbith Ailill ina galur dothéged Etaín cach dia día athreós & bá lugaite a galarsom ón do suidiu & céin no bíth Étain isin magin sin no bithsom ocá déscin.
Rathaigis Etaín aní sin & focheird a menmain airi.
Asbert Etaín frisseom lá n-and a mbátár ina tig díb línaib cid día mboí fochond a galair.
Atá dit seircseo ol Ailill.
Dirsan a fot co n-erbart or sisi ropadat slán o chíanaib día fesmaís.
indiu badam slánsa mád áil daitsiu ol Ailill. Bid áil écin or si.
Dotéiged iar sin cach dia do folcud a chind & do thinmi bíd dó & do aurgabáil usci fora láma.
Día teóra nómad iarom ba slán Ailill.
Asbertsom fri Étain.
a testá dom icsa cuin rom bía uaitsiu ol Ailill Rot bía i mbárach ol si acht níba issin tossud na fírflatha dogéntar a col.
Totaisiu i mbárach im dailsi cosin tulaig uasind lius.
Baí Ailill oc frithairi na aidchi.
Contuli tráth a dála ní dersaig co tráth teirt ara bárach.
Étaín ina dailseom co n-accai in fer ara ciund co cosmailius crotha Ailella. coínis in lobra a galair.
A n-aithesc rop áil do Ailill iss ed ro ráidseom.
Dofúsci Ailill tráth teirt.
Fota fécais for torsi tráth dodeochaid Étaín isa tech.
dotgní torsech or si. Do foídiudsiu im dailse & ni ránac ar do chiund.
dorochair cotlud form conom érracht innossa.
Isuachnid ní rrodchad mo ícsa.
Ni bá són ol Étaín atá lá i ndegaid alaili.
Gaibthi frithairi na haidcIsin & tene mór ara bélaib & usci na farrad do thabairt foa súili.
Tráth a dála totáet Étaín ina dáil co n-accai in fer cetnae amal Ailill.
Etaín dia tig. Fecis Ailill oc cóí.
Dolluid Étain co fá thrí & ní arnic Ailill a dáil.
Co fornecsi in fer cétna.
Ní fritso or si ro dálussa cía so thú dodeochaid im dáil.
In fer frisro dálusa ní ar chul lamles ticht ara cend acht is ar accuis tesairgne domnaí ríg Érend don galur fodrubi.
Ba tochu dait tuidecht cucumsa ol in tan ropsa Étain Echraide ingen Ailella bá messi do chétmuinter.
Bá íar do sárlúag do prímmaigib Herend & uscib & ór & argut co tici do chutrummae do fácbáil dar th'éis.
Ceist ol sisi cia th'ainmsiu.
ni handsa.
Midir Breg Léith ol se.
Ceist ol sisi cid ronn etarscar.
ni handsa.
fithnaise Fuamnaige & brechtai Bresail Echarlaim.
Asbert Midir fri Étaín in ragaso limsa.
Nathó ol sisi.
Noco ririub ríg n-Érend ar fer ná fetar claind lcenel dó.
Is messi ém ol Midir dorat fó menmain Ailella do seircsiu co fota co torchair a fuil & a feóil de.
is messi thall cach n-accobor collaide n-airi na beth milliud enech daitsiu and.
Acht téisiu limsa dom crich dia n-apra Eochaid frit.
Maith lim ol Étain.
Tic iarom dia tig.
Is maith ar comrac or Ailill sech rom ícadsa afechtsa ni fil imlot n-einig daitso and.
Is amra amlaid or Étain.
Tánic Eochaid día chúaird iar tain & atlaigestár bethaid a brathar & budigthe fri hEtaín co mór a ndorigni co tánicsom 