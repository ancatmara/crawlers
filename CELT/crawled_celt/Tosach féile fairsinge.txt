"Tosach féile fairsinge"
d'fhuighlibh Fíthil an focal; ní hiomdha dar n-aithnei-ne neach as urra don tosach
Ní thig tosach fadhálta don tí dhligheas dán díom-sa; ní budh mór dá bharánta tosach an teagaisg ríoghdha
Dó as fhearr thig an tosach-sa Ó Maol Ruanaidh rí Céise; tearc neach ar an domhan-sa as fhairsinge ná as fhéile
Do-bhéaradh Mac Diarmuda a shúil tar ceann a einigh; dá mbeith fear a hiarrata níor bh'ei-sean fear a heitigh
Ní ar domhan ní shanntuigheann acht dá dháil dá gach duine; nochan fearr an gallmhuileann ó léigtear é fa uisge
Tomhaltach Mac Diarmuda mac na ríoghna ó Ráith Chruachan gá seadh méad a iarrata 's gur mó sa chách a chnuasach
Rí maicne Maoil mhór Ruanaidh 'ga dtá an t-eineach i gcartaigh fíon dá ól a hórchuachaibh uime ó mhadain go madain
Is uasal an t-aoghaire a-tá aca ar a n-eineach; ní fhacas fós aonduine ag dul uadha fa eiteach
Gearr budh lón a ionnmhus-san muna bheith Dia dá cosnamh lámh aige dá thiodhlacadh is lámh oile dá bhronnadh
Ní hí cuid na céadoidhche do-bheir Dia dá dhreich mhínghil acht é ag riar gach éanchoinnmhe bhíos 'n-a chás air dar-íribh
A dtabhair mac Conchobhair agus a bhfaghann chuige aige ní fhuil comhchosmhail acht trághadh agus tuile
Dá mbeith gan bhád ionlocha 's a dhámh i bpurt an locha do rachadh flaith Fiodhnacha dá bháthadh d'eagla ghotha
Tomhaltach mac Conchobhair mheic Aodha—dia do thoice—
mheic Chonchobhair chomhramhaigh mheic Tomhaltaigh óig oile
Mheic Mhaol Ruanaidh romhasglaigh ris nach raibhe feidhm formaid mheic Ghiolla Chríosd chomhchubhaidh mheic Conchobhair mheic Cormaic
Sgéal beag ar an g Cormac-sa a-tá agam re n-a aithris; d'eagla gomadh domblasda dleaghar réilioghadh gairid
Lá éigin dar éirghiosdar ar tulaigh láimh re a longphort oireacht i ngach éinionadh dá chumhga 'n-a mbíodh Cormac
Go tulaigh na comhdhála do-chí chuca mun dtráth-sain bean leathchaoch ruadh roghránda 's aonbhrat lín ar a brághaid
Gabhais tres an aonach-sain nó go ráinig sí an baile; dí níor fhiafraigh éanduine cia hí nó cáit a raibhe
Go Carraigh Meic Diarmada an tráth do-chuaidh an bhean-so níor shuidh an dúil diabhalda gur cóirigheadh lé leaba
Oileachán beag éagcosmhail do-ní i n-uillinn an tighe; bliadhain dí ar an ndéarghadh-sain gan easbhaidh bídh ná dighe
Gur caitheadh an bhliadhain-sin —mo chean do-rinne an ainmne—
bean ná fear dá fiafraighe ní fhuair ar feadh na cairrge
Téid an chaochruadh chiabhfhada ar gcor na bliadhna thairse d'ionnsaighe Mheic Diarmada 's beannaighis dó as a haithle
Innisidh a himtheachta dó ó thosach go deireadh; ní sgéal so nach inleanta sgéal as uaisle ar an eineach
"Bliadhain gus an aimsir-se dhúinn it shíth a rí Dhuibhe ar bhfógra ó Thír Thairrngire bean mé ar ar cuireadh cluiche
"I mbrugh Eamhna abhlaighe do cuireadh mé fa gheasaibh gan dul go Tír Thairrngire go mbeinn bliadhain 'n-a heasbhaidh
"Níor gabhadh an bhliadhain-se uaim gan mo bheith i n-éantaigh 's gan neach ann dom fhiafraighe ar feadh an dá mhíos dhéag-sain
"Do bhádhas an bhliadhain-se i gcúirt Locha Ché chornbhláith gan neach ann dom fhiafraighe —is do bhíodh uile an tromdháimh
"A n-áireamh ní féadfaidhe leath ná trian a mbí id bhaile 's ní shaoileann díobh éanduine nach air féin bhíos bhar n-aire
"Ar bhéasaibh ná ar mhíbhéasaibh ní diúltar neach ód thigh-se —'s ní léigthear acht fíréanaigh amháin i dteaghdhais nimhe
"A Chormaic mheic Tomhaltaigh an bhfuil ar feadh an bheatha teach i mbeinn an comhfhad-sain gan fhiafraighe acht do theach-sa?
"Beannacht agus bithbheannacht fágbhaim uile 'gad theaghlach; ní dearnadh 's ní dingeantar céim as uaisle ná a ndearnsad
"Do ním-se dhuit fáisdine gé táim im beathadhach ghránna go mbia an t-oineach d'áiridhe 'gat shíol go laithe an bhrátha"
A geasa ó do fuasgaladh ar n-innisin a heachtra imthighis an ruadhchailleach; ní dí támuid budh-easda
A airdrí fial foighideach is riot bheanas an sgéal-so; id bhrugh ní bhí coimhidheas re duine do shíol Eabha
Níor bh'usa don chailligh-sin bheith mar do bhí i mbrugh Cormaic iná bheith id bhaile-se a rí Locha Ché chollbhuig
Do-ghabhthaoi id bhrugh bhiothbhuan-sa sgol ris gach gceird i n-Éirinn 's ní bhíodh i d Tigh Mhiodhchuarta acht duine ris gach éincheird
Do ghreasa do mhadhmanna ní fhéadaim bheith dá bhfaisnéis; ní thuillfeadh san adhmad-sa an deachmhadh cuid dod chaithréim
Ad theagmháil a Thomhaltaigh ní thiocfadh duine ar domhan a Chú Chuluinn churata a Chonaill Chúigidh Chonnacht
A-tá ag dúsacht th'adhmholta a rí ceirtbhreathach Céise nach foghnann don adhmad-sa tosach acht tosach féile
Tosach féile 