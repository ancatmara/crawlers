M' óenurán im aireclán:
A hermit song M' óenurán im aireclán cen duinén im gnáis: robad inmuin ailethrán ré n-dul i n-dáil m-báis
Bothnat deirrit diamair do dílgud cach cloín; cubus díriuch diamain dochum nime noíb
Nóebad cuirp co sobésaib: saltrad ferda for súilib tláithib todéraib do dílgud mo thol
Tola fanna féodaidi freitech domnáin ché coicle bána béodaidi ba sí dígde Dé
Donála co n-dílechtai dochum nime nél coibsin fíala fíretlai frossa díana dér
Dérgud adúar áigthide amal tálgud troch cotlud gairit gáibthide díucra meinic moch
Mo thúara mo thuinide robad inmuin cacht; ním-dingénad cuilide mo longud cen acht
Arán toimse tírmaide —
maith don-airnem gnúis —
uisce lerga lígmaise ba sí deog no lúis
Longud serbda séimide menma i l-lebor léir lám fri cath fri céilide cubus roithen réid
Robad inmuin araidi
ainim nechta nóeb leicne tírmai tanaidi tonn chrocnaide chóel
Stanza is relegated to notes by editor; here printed from the notes
Céim íar sétaib soscéla salmchétal cach thráth crích fri rád fri roscéla filliud glúine gnáth
Críst mac Dé dom thaithigid mo Dúilem mo Rí mo menma día aithigid issind flaith i m-bí
Ba sí in chrích fom-themadar eter lissu lann locán álainn eladglan os mé m'óenur ann
Stanza is relegated to notes by editor; here printed from the notes
M' óenurán im aireclán m'óenurán am-ne; m'óenur do-llod forsin m-bith; m'óenur rega de
Stanza is relegated to Notes by editor; here printed from the notes
M' óenur ma do-rogbus ní d'úabar betha cé cluinte mo núallán oc caí m'óenurán a Dé 