Fled Bricend & in Curathmír Emna Macha & in Briatharchath ban Ulad & Tochim Ulad do Chrúachnaib Ai & Cennach ind Rúanada i n-Emain Macha Boí fled mór la Bricind Nemthenga do Conchobur mac Nessa.
do Ultaib huile.
Bliadain lan dó oc tinól na flede.
Dorónad iarom tegdas chumtachta lais fri frithailem tomalta na flede.
Conrotacht iarom a tech sin la Bricrind i n-Dún Rudaige fó chosmailius na Cráebrúadi i n-Emain Macha acht nammá ro derscaigestar a tech so eter adbur & elathain.
eter chaími & chumtachtae.
eter úatni & airinigi.
eter lígrad & lógmaire.
eter sochraide & súachnide.
eter irscartad & imdorus do thigib inna hamsirIsin Is amlaid trá dorónad a tech sin sudigud Tige Midchúarta fair n-imdada and ó thenid co fraigid traiged i n-airdi cacha hairinig crédumae co ndiórad óir friu uile.
Conrotacht rígimdae and íarom do Chonchobur i n-airinuch ind rígthige sin úas imdadaib in tige uile co ngemaib carrmocail & lógmaraib archena & lígrad óir & airgit & charrmocail & datha cach thíre combo chomsolus lá & adaig inti.
Conrotachtá dano dá imdaí déc in dá erred déc Ulad impe.
Ba comnart iarom indas in gníma sin & ind adbair dobreth dó dénom in tigi.
Sesrech oc tabairt cecha clethi & mórfessiur di thrénferaib Ulad oc cor cacha hóenslaite.
cha sáer do prímsáeraib Herend ocá dénam & oca ordogud.
Dorónad dano gríanán la Bricrind fodessin fó chomardus imdaí Conchobair & inna láth ngaile.
Conrotacht iarom in gríanan sin do imdenmaib & cumtaigib sainamraib & ro sudigthe senistre glainide ass for cach leth.
Conrotacht iarom senester díb uasa imdaidseom fadéin combo fodirc dósom imcissin in tige máir úad assa imdaí déig rofitirsom ni léicfitis Ulaid isa tech.
In tan tra bá urlam la Bricrind dénam a thige máir & a gríanán & a n-errad díb línaib do brothrachaib & brecánaib & cholcthib & cerchaillib & a tincor do lind & do bíud & nad rabi ní bad esbaid úad eter deintrub & comadbar na flede.
Dotháet iar sin co toracht Emain Macha ar cend Conchobair co mathib fer n-Ulad imbi.
Ba hed lá and sin iarom ro boí óenach la hUltu i n-Emain Macha.
Ferthar failti fris iar sudiu & dofessid for gúalaind Conchobair.
Adgládastar Concobar co n-Ultaib olchena.
Taít limsa ol sé co tormail lim.
Maith limsa dano ol Concobar mad maith la Ultu.
Frisgart Fergus mac Róig & mathi Ulad archena co n-epertatár.
Ní ragam ol seat ar bit lia ar mairb oldáte ar mbí íarnar n-imchosait do Bricrind día tísam do thomailt a flede.
Bid messu dúib ém ol se a ndogensa cein co tísaid lim.
dogénasu di sudiu ol Conchobar cén co tíasat Ulaid lat. Dogénsa ém ol Bricriu imcossaít na ríg & na toísech & na láth ngaile & na n-ócthigernd co 'mmáromarba cách díb a chéli mani thísat lim do ól mo flede.
Noco dingniummni airutsu sin or Conchobar.
Immacossaitiubsa eter in mac & a athair co 'mmámuirfe dóib.
Mani fetursa sin dano or se immácossaítiub eter in n-ingin & a mmátair.
Mani fetur sin dano or se immacossaitiub dá cích cacha óenmná la Ultu co 'mmatuaircfe dóib co mbrenfat & co llofat la sodain.
Is ferr a techt ol Fergus mac Róig bid fír sucut ol se.
Denaid immacallaim didiu or Sencha mac Ailella úathad do degdaínib Ulad mád maith lib.
Bíaid olc de ol Conchobar cen co déntar comarlí fris.
Tíagait iarom mathi Ulad uli i n-imacallaim.
Ba sí comarli Sencha doib dano ina n-imacallaim Maith tra ol Sencha uair atabair ecen techt la Bricrind togaid aitiri de & sudidigid ochtur claidbech imbi im dul dó asin tig acht co taisfena a fled dóib.
Dochóid Furbaide Fer Bend mac Conchobair lasin n-athesc sin co n-écid do Briccrind in n-imacallaim Maith lim ol Bricriu a denam samlaid.
Tocumlat ass iarom Ulaid o Emain Macha cach drong immá rig.
cach réim immá rurig.
cach buden immá túsech.
Bá hálaind iarom & bá hamra in tochim ronuicset in trénfir & ind láith gaile dochum ind rígthaige.
ro imráid iarom Bricriu inna menmain dús cinnas doragad ar imchossaít Ulad ó dodeochatar aittiri na trénfer tara chend.
O ro glé didiu a imrádud & a scrútan uli inna menmain.
Dolluid co mboí i mbudin Lóegaire Buadaig meic Connaid meic Ilíach.
Maith sin tra a Loegairi Buadaig or se a balcbullig Brég.
a bráthbullig Midi.
a bethir breóderg a búaid n-óc n-Ulad.
daitsiu nábad lat in curathmír Emna do grés. Mad ferr limsa ém or se bid lim.
Ríge láech n-Érend uaimse dait ol Bricriu acht co nderna mo chomarlisea.
Dogén im or Láegaire.
Mád lett ém cauradmir mo thigese bid lat cauradmir Emna do grés.
Is cóir curathmir mo thige do cosnom or se ní cauradmir tige meraige.
Atá dabach hi talla triar and di lathaib gaile fer n-Ulad iarna línad do fín acneta.
 .i. sainemail Atá torc mbliadna and o ro léorc becc ní dechaid inna beólu acht littiu lemnachta & menadach i n-erroch & fírcroith & fírlemnacht i ssamrud.
Eitne cnó & fírchruithnecht hi fogomur & feóil & enbruthe hi ngemrud.
Atá bó thúir and díandat slána a secht mbliadna o robo lóeg bec ní dechaid fráech lfoigdech inna beólu acht fírlemnacht & luigfér glasfeóir & arbar.
Atát cóic fichit bargen cruithnechta and iarna fuine tría mil.
cóic méich fichet tra iss ed ro bronnad frisna cóic fichtiu bargen sin.
cethri bargein di cach míach.
Iss e sin didiu curadmir mo thige or Bricriu.
Úair is tussu láech as dech fil la Ultu is dait as chóir a thabairt & is dait donúthracarsa.
In tan iarom bas urlam taisbenad inna flede deód laí érged do araso súas & bid dó doberthar in curadmir.
Beit fir marba and ldogéntar samlaid or Loegaire.
Fáitbestár Bricriu la sodain & bá maith lais a menma.
O ro scáich do iarom imcossaít Loegairi Buadaig dolléic i mbudin Chonaill Chernaig.
maith sin a Chonaill Chernaig or Bricriu is tú láech na cernd & na comram.
at móra na comrama dait sech ócu Ulad olchena.
In tan tíagait Ulaid for cricha echtrand udi tri lá & tri n-aidche daitsiu remib for áthaib & ilathaib.
Tú dano tara n-éssi dorísi ocá n-imdegail oc tíchtain ass conna torgethar sechut na treót na torot.
daitsiu iarom nádbod latt curadmir Emna Macha do grés. Cerbo mór tra a mmuinbech dorat im Loegaire dorat a da cutrummai im Conall Cernach.
Iar n-imchossaít Conaill Cernaig dó iarom amal robo data lais dolléci i mbudin Con Culaind.
Maith sin or se a Chu Chulaind a cathbúadaig Breg.
A lígbrataig Liphe.
A macdretill Emna a lennán ban & ingen.
ní lesainm dait indiu Cú Chulaind úair is tú fer aurbága fil la Ultu dóeme a mmórgressa & a mmóraurgala & saiges a chert do cech óen la Ultu & ní nad roichet Ulaid uli rosoichisiu th'óenur & addaimet fir Herend uli do gail & do gaisced & do gníma úassaib.
daitsiu iarom in cauradmir do lécud do nách aile do Ultaib uair ní túalaing nech di feraib Herend a chosnam frit. Tongu a toinges mo thúath im or Cu Chulaind bid cía cen chend intí doraga día chosnam frim.
Scaraid dano Bricriu friu iar sodain & dotháet hi comaitecht a slóig amal na dernad etir in n-imchossaít.
Lotár iarom dochom in tige co rragaib cách a lepaid and isind rígthig.
eter ríg & rígdomna & airig & ócthigernd & maccóemu.
Leth i tige iarom do Conchobur co láthaib gaile fer n-Ulad immi & a lleth n-aill do bantrocht ulad im Mugain ingin Echach Fedlig mnaí Conchobair Batir hé iarom bátár im Chonchobar i n-airinuch in tige .i. Fergus mac Róich.
Feradach Find Fectnach Celtchar mac Uthechair Fedelmid Chilair Chétaig Eogan mac Durthacht Furbaide Fer Bend & Dá mac ind rig .i. Rochad mac Fathemon Fiacha & Fíachaig Loegairé Búadach Fergna mac Findchoíme Conall Cernach Fergus mac Leti Cú Culaind Cúscraid Mend Macha mac Connad mac Mornai Conchobair Erc mac Fedelmthe Sencha mac Ailella Illand mac Fergusa Tri meic Fiachach .i. Fintan mac Neill Rus & Dáre & Imchad Ceternd mac Fintain Muinremur mac Geirrgind Factna mac Sencada Errge Echbél Conla Sáeb Amorgene mac Ecit Ailill Miltenga Mend mac Salchadae Bricriu fodein Dubtach Dóel Ulad & formna láth ngaili Ulad arcena & a maccaem & a n-áesa dána.
Ardopetet iarom a n-áes ciúil & airfite céin both oc taisbenad na flede dóib.
O ro taisfeóin iarom Bricriu in fled cona imthórmaigib ulib forócrad do Bricrind fácbáil in tigi de inchaib na n-atairi.
Atrachtatár na aittiri la sodain & a claidib nochta na lámaib día innarba asin taig.
Téit iarom Bricriu cona tegluch assin tig dochom a gríanán.
Oc techt dó iarom fo díbí ind rígthaigi is and asbert.
In cauradmir ucut ol se amal ro aurgnad ni cauradmir tige meraige.
Láech bas dech lib do Ultaib damberaid dó.
Fosfácaib la sodain.
Ataregat ind rannaire do raind in bíd la sodain.
Atraig iarom ara Loegairi Buadaig .i. Sedlang mac Ríangabra co n-epert frisna rannairib.
Dale sechut ol se a curadmir n-ugut do Loegaire Buadach uair iss é no ndlig sech ócu Ulad archena.
Affraig dano Id mac Ríangabra ara Conaill Chernaig co n-epert a cétna.
Affraig dano Lóeg mac Ríangabra co n-epert a cetna frisna rannairib.
Tucaid do Choin Chulaind sucut ol se ní mebul do Ultaib uli a thabart dó.
is é gaiscedach as dech fil díb hé.
Níbá fír sin or Conall Cernach & or Loegaire Búadach.
Atafregat for lár tige & gabtait a scíathu foraib & taurlaingset a claidbiu a tríur.
Immanesoírg dóib combo nem tened indala leth dind rígthig lasna claidbiu & la fáebru na ngaí.
combo énlaith glégel a lleth n-aile di cailc na scíath.
Foceird armgrith mór a rrígthech la sodain & ro crithnaigset ind láith gaile.
ro fergaigestar Concobar fodessin & Fergus mac Róig oc ascin ind étúalaing & ind anfír .i. in días do gabáil immón n-óenfer .i. Conall Cernach & Loegaire Buadach im Choin Culaind.
Ní rabi la Ultu fer no lamad a n-etargaire co n-epert Sencha fri Conchobar.
Etarscar na firu or se ar is é día talmaide ro boí oc Ultaib ind inbuid sin Conchobar.
Dolluid Conchobar & Fergus etarro iarom.
Dollécet a láma la tóeb fó chetóir.
Dénaid mo reirse or Sencha Dogenamne ol seat.
Is í mo ríarsa didiu or Sencha in cauradmir ucut ol se do fodail fón slóg uile innocht & techt immi iar sudiu i rréir n-Ailella meic Mágach ar bid aingcess la Ultu in dal so do gleód mani brethaigther hi Cruachnaib.
Fodailter iar sudiu bíad & lind dóib & tairmchell dáil tenid leó & gabsus meisce & bátar failte.
Briccriu dano & a rígan ina grianán.
Bá foderc dó iarom assa imduí suidigud ind rígthige amal ro both and.
Ro scrút inna menmain cinnas doragad ar imchossait na mban amal dorigni imcossait inna fer.
In tan iarom ro scáig do Bricrind a scrutan ina menmain amal doragad airi ba sí úair insin dolluid Fedelm Noíchride .i. ban asind rígthig immach iar trummi óil.
Addaci Briccriu sechai.
Maith sin innocht a ben Leogairi Búadaig ní lesainm dait dano Fedelm Noíchride ar febas do chrotha & do ceille & do ceneoil.
Conchobar rí cóicid Herend do athair.
Loegaire Buadach do chéle.
acht nammá níbo ró lim dait conna tissad nech di mnaib Ulad ríut hi Tech Midchúarda & combad hit íarsála no beth bantrocht Ulad uile.
Bá tú theis isa tech ar thus innocht doroimle caidche aís banrígnacht úas bantrocht Ulad Téit ass Fedelm la tar téora fuithairbe ón tig.
Tic immach iar sin Lendabair ingen Eógain meic Derthacht ben Conaill Chernaig.
Atgládastar dano Bricriu co n-epert.
maith sin a Lendabair or se ní lesainm dait ind Lenabair at banlendan & at menmarc fer ndomain ar do áine & t'urdarcus.
A n-ed ruc do chéli do ócaib domoin ar gaisciud & cruth roucaiseo di mnáib Ulad.
mór tra a muinmech dorat im Fedeilm dorat a dá cutrumma im Lennabair fóa n-innas cetna. Dolluid Emer immach fo sodain .i. ban.
Slán seiss a Emer ingen Forgaill Manach ol Bricriu a ben ind fir as dech i n-Ére.
Ní lesainm dait ind Emer Foltchaín is húariud do rígaib & rígdomnaib Herend immut.
A n-ed ruce grían do rennaib nime rucaisiu de mnaib domain ule.
archruth & deilb & cenel. aroíti & áni & irdarcus. arallund & érgna & aurlabra. Cíarbo mór trá a mainbech dorat imna mna aile dorat a thri chomméit im Emir.
Tíagait ass iarom na teóra budne co mbatár i n-óenmagin .i. téora fuithairbi on tig & ní fitir nech díb for araile a n-imchossait do Bricrind.
Dotháegat dia tig la sodain.
Tochim fossad n-álaind n-ínmalla issin chetna fuitherbe.
is ing ma rofuc nech díb a choiss sech araile.
Ind fuithairbe tanaise im bá miniu & bá lúathiu a n-imtecht i ssudiu.
Ind fuithairbe im ba nessu don tig is samlaid ruc cach ben dia seitche ar écin & tuargabsat a lénte co mellaib a lárac do imchosnom dul isa tech ar thús úair iss ed atrubairt Bricriu fri cach ae timchell araile is si robad banrígan in chóicid uli inti dib cetna ragad issa tech.
Ba sí méit a fothraind tra oc imchossnam techta ar thossaig cách ríana chéli amal bid fothrond .i. carpat dothisad and co forcroth a rígthech n-uile & co raeblangtár ind laith gaile dia ngaisciud co folmastar cach díb aidid a chéle isin tig.
Anaid or Sencha nídat námait táncatár acht is Bricriu dorat imcossaít eter na mná dochótár immach.
Tongu a toinges mo thúath or se mani íatar a tech fríu bit lía a mairb and andat a mbí.
Iadait na dorsaide in comla la sodain.
Rosaig Emer ingen Forcaill Mánach ben Con Culaind ar lúas ríasna mnáib aile co tard a druim frisin comlaid.
co n-arlastár úadi na dorsaide ríasin mbantrocht orchena.
Conérget a fir isin tig la sodain cach fer díib do oslogud ríana mnaí combad a ben cetna tísas issa tech ar thús.
Bid olc ind adaig or Conchobar.
Benaid a cló n-argit ro boí ina láim frisin n-úaitni créduma inna imda co ndesitar in tslúaig inna sudi.
Anaid or Sencha níba cath co ngaisciud dogentar sund acht bid cath co mbriathraib la sodain.
Tolluid cach ben fo choím a céli ammaig conid and sin dorónsat in briatharchath ban Ulad.
Bríatharcath na mban inso Asbert Fedelm Noicride ben Loegairi Buadaig Cotombertsa brú sóer sruith dim chlaind comceneoil cinsiu di churp ríg sceó rígnai richt for caíni costud conid cruth buidech berar úaim noíthium cruth caín consert la feba Féne fogart geinsiu genas luchthond lámderg Loegairi lín mband mbalcbúada beras ar íath n-Ulad áurslaid crícha comnart comnámat cen Ultu imbi.
Imúsdích immustecrathar imgoin airriu airdercu laechaib Loegaire.
lín a búada bías úas cech láech.
nabsin Fedelmsa Findchóem chruthbúadach búageltach cichsed ría cach mnaí hi Tech Midchúarda medrach. Asbert Lendabair la sodain ingen Eógain meic Dertacht ben Chonaill Cernaig meic Armorgin.
aris mése cruth chéill chongraimmim coiblethar céim cruth caín caurchasta i Tech Midchúarta ríg ría mnáib Ulad. aris mo chéle cáem Conall coscorach credmair coibledar céim n-ard n-adguide i n-uchtu ergal n-eirrind ría cach. Caín tintaí chucum co cernaib co cennaib co ruccai calca crúaidae comraicthi Ulad arsaid cach n-áth conid día thuil targlaí arslaidh a n-áthu arfich a ngressu comaig láech arabí lecht líac laimethar meic áin Amorgin accalldaim ar is Conall ar lín a cherd cinnges ría cach laech.
nabbsin Lendabairse lí súla cáich cichsed ría cach mnai hi tech ríg. Asbert Emer ingen Forgaill Manach ben Con Culaind Cotomgabasa chéim cruth cheill congraimmim coibliud búada báigthir cach delbchaín chucum conid mo rosc sóer setta doíne dom gnúis gné ní fríth cruth ná córai ná congraim ní frith gáes ná gart ná genus.
Ní frith luth seirce sóerligi na celle conom thicse ar is immumsa ochsatar Ulaid uile is mé a cnú chridi glé diammbése báeth fíad etarlu.
nimmar mbith ben úadib lía céle on trath sa co alaile is Cu Chulaind mo chéle ní cú ches crithir fola fora crund cobur fola fora claediub.
Caín forondar a chorp hi crú créchta ina chaíncnis álta ina thóeb liss caín feid a rosc rocheim inna chend síar sírderg a sella ógdérg a fonnaid fordeirg a fortgae arfich ó aíb ech & analaib fer foceird ích n-erred ind aíb atetha cles dond cless dall cless n-eóin immelig loa usci atetha cless nonbair conboing catha cróchombág falgai betho borrbuidne brissid úath n-adarccna is fer seirgeis i lligu is crón chutma cúaride iss i richt mná siúil sedda Ulaid uli ci rrici mo chélese Coin Culaind cró dond glé sin samlaitir at salaig úantaind at húanaind chrisalaig at gairb chaithlig at cróna cutrumma at crothle garmilíne at búanaind boldelbae is i r trechtaib bó & dam & ech settai mná Ulad uli conom thicisea.
Lineation error: line is skipped by the printer.
La sodain ba ed dogensat ind fir batár sin tig .i. Loegaire & Conall Cernach o ro leblaing a luan laith iar closin imacallma na mban.
Ro brisiset cleith di clethaib ind rigthige foa comartus immach conid sí conar dollotar a mná chucu isin tech.
Chulaind im tuargaib a tech i n-aurchomair a imdaí comtar foderci renna nimi fon fraigid immach anis conid sí sin conar dolluid a bensom & cóeca ban cechtarde na da ban aili & .i. ban a mná fodéin. connabad cuthrummus disi frisna mna aili uair nirbo chutrummus dosom fri cách.
Dolleci Cu Chulaind a rrígthech sís iar sudi co ndechatár secht ferchubat di senamain in tige i talmain co forcroth a ndún uli & cor trascair gríanan Bricrend fri lár talman co torcair Bricriu fodein & a rígan co rrabatar isind otruch for lar ind lis eter na conaib.
Aill amai for Bricriu tancatar námait a ndún la eirgi súas co opund.
Coro lá cor immán rigthech co n-acca amal ro clóenad a thech conda tarla fora lethbeólu Adsoirg a bossa la sodain & léicthe isa tech iar sudi & ni rabi la Ultu fer asaithgned amal ro salchad conid ina labrad atgenater.
Asbert Bricriu friu iarom di lar in tigi.
Ni ma torchomlodsa fleid dúib tra a Ultu for se.
Is ansu limsa mo thech oldás mo trebad Is geis dúib tra ol Bricriu ól llongud lchotlud co fargbaid mo thechsa amal fondrancaibair for bar cind.
Atregat laith gaile fer n-Ulad uli isin tig la sodain & doberat tríamnai don tig & nír thúargaibset cid co tisad gáeth etorro & talam.
Robo cheist for Ultaib dano aní sin.
Nochonom thasa dúib ol Sencha acht in fer fodrácaib co claen aitchid fris a facbail co diriuch.
Asbertatar Ulaid fri Coin Culaind iar sudi a tech do dirgiud.
asbert Bricriu a rí láech n-Erend for se mani dirgisiu corop cóir nocon fil isin domun nod ndirgi.
Doratsat Ulaid uli impidi fair im thúaslucud na cesta.
Afraig Cu Chulaind la sodain na betis áes na fledi cen ól cen tomoltus.
Dorat iarom Cu Chulaind triam dia turcbáil & foremmid Ro riastrad immi íarom iar sudi co rabi banna fola i mbun cacha finna dó & ro súig a folt inna chend corbo súas maeldub demis chas chirdub fa forcsi fair.
ro bag imbri bró & ro síni iar sudi co taillfed fertraig feroclaig eter cach do asna do.
Tancatar a áes cumachta & a lucht adartha na dochum & tuargaib a tech iar sudi & forruim co riacht a dirgi fesin inna cetna.
bá sám doib iarom oc tochatim na fledi .i. na ríg & na toisig isindarna leith im Concobur clothamra im ardríg n-amra n-Ulad.
Ind rigna im isind leith araill .i. Mugain Aitencaetrech ingen Echach Fedlig ben Conchobair meic Nesa.
Fedelm Noícrothach ingen Concobair .i. noí crotha no tadbantais furri & bá aildiu cach cruth araili.
Fedelm Foltchain dano ingen aili Conchobair ben Loegairi Buadaig.
Findbec ingen Echach ben Chethirnd meic Fintain.
Bríg Brethach ben Celtchair meic Uthichair.
Findige ingen Echach ben Eogain meic Durthacht.
Findchaem ingen Cathbad ben Amargin Iarngiúnaig.
Derb Orcaill ben Lugdach Ríab n-Derg meic na Tri Find Emna.
Emer Foltchain ingen Forcaill Manach ben Con Culaind meic Sualdaim.
Lendabair ingen Eógain meic Durthacht ben Conaill Cernaig.
Niab ingen Celtchair meic Uthechair ben Chormaic Cond Longas meic Concobair.
Is lia turem tra & aisneis ina mboí dí degmnáib and chena.
Dorala in tech ina ráithsechaib briathar ocna mnaib doridisi oc imarbaig eter a feraib & siat fesni.
co folmaiset ind fir comergi debtha dorísi .i. Conall & Loegaire & Cu Chulaind.
Atracht Sencha mac Ailella & ro croith in craib Sencha & contoíset Ulaid uli fris conid and asbeirsom oc cosc inna mban.
Cotobsechain a laíchesas ána áurdairce airegda Ulad.
anat for mbriatra bági na banaiter fernúsi i ccruadaib comraicthib tria úalle a nglond.
aris tria chin mban bit fernai fer dlochtai fir i n-irgalaib immad már galgat comlud ferglunni ar is dia mbrígaib báesaib bés dóib dofurcbat nad íccat imsuídet nad rairget cotobsechain a laicesa ana urdairci. Is and asbert Emer oca frecra.
Deithbir damsa a Sencha uair isam bensa curad caín cotngabthus cruth ceill o ro damnad a forcetul cen díchill.
eter chles for análaib & ubullchles & siaburcles & cles cúair & cles cait & dergfilliud erred nair & gai bolcai & bai brasi & bruth ngene & sían curad & rothchles & faeburchles & dreim fri fogaist & dírigud cretti for cach n-aí.
Ní faigbistar fer and conmestar a aes & a ás & a anius.
a guth a gáes a chenel.
a anius a urlabra.
a ág a gal a geisced.
a bruth a búaid a búadirse.
a foraim a fómsige.
a déni a tharpige a fíanchoscur co cles nónbair fo Choin Culaind comchosmail.
Fír inna radisiu a ben for Conall Cernach.
táet ille in gilla clesach sin co comairsem.
Nathó for Cu Chulaind am scith aithbristi indiu conda esur bíad & coro chotlur ni dingon comlond.
Ba fír ém dosom dano anIsin fo dagin iss ed láa and sin immanarnic dosom frisin Liath Macha hi taib Lindi Leith.
hi Sleib Fúait.
Ro selaig Cu Chulaind chuci iar tichtain dó asind loch co tarat a di laim imma brágit.
co ragaib etorro oc gleic coro thairmchellsat tír n-Érend fon n-innasin.
co toracht inn aidchIsin cona eoch riata leis co Emain Macha.
Is fón n-innas cetna dano fuair in Dub Sainglend a Loch Duib Sainglend.
Is and asbert Cu Chulaind ani seo.
Ro sirius indiu & in Liath morbrugi Erend .i. Brega Midi Muresc Murthemni Macha Mag Medba Currech Cleitech Cerna Lia Line Locharna Fea Femen Fergna Urros Domnand Ros Roigne Anm Eó.
Ferr cach cles cotlud diliu lim longud oldás cach ni.
Tongu do dia toinges mo thúath díamsa saithech bíd & cotulta conid cles & cluchi lim comrac fri óenfer.
Immacomarnic tra dóib debaid do denam imman curadmir doridisi.
Dogní Concobur & mathi Ulad olchena a n-etrain coro glethe a mbrethugud.
Eircid for Condobar cussin fer folimathar for n-etrain co Coin Roí mac n-Dáiri.
conid and asbert.
Alid in fer concerta do chách mac Dairi dúir caemroth Cu Roí conclecht fir forcoll mad fri góe gebitar fer find fíren fer maith mormenmnach brugaid ar brugachus láech ar laimthenchus ardri ar airechus concertfa fír foraib feidm airg ailfes alid.
alid.
Foemaimsea sin tra for Cu Chulaind.
Cet lem dano for Loegaire a dula dano for Conall Cernach.
Gabtair th'eich didiu for Cu Chulaind & indillter do charpat a Chonaill.
Aill amai for Conall.
Éche for Cu Chulaind foritir cach amglicu t'echradsu mailli do cheim & t'innell imtrummu concingeng do charpat co tocba clod cechtar a da roth rocharpait conid slicht suachnid fri ed mbliadna do ocbaid Ulad cach rot ríadas do charpatsu a Chonaill.
Atclunisiu sút a Loegairi for Conall.
Fe amae for Loegaire nacham ail nacham imderg.
Am escidsea for atha for ilatha co ucht anfaid irgaile re n-ocaib Ulad.
ni chuir formsa remthus rerig conclechtaimse cairmteoracht re n-arcaib ré n-erredaib ri oencairptib i ndolgib i ndrobelaib hi cailtib hi cocrichaib nad clechta err óencharpait do imluad ar m'ési.
La sodain ro inled a charpat do Loegaire & ro leblaing ind & imreid dar Mag Dá Gabul dar Bernaid na Forairi dar Ath Carpait Fergusa dar Áth na Mórrígna do Cháerthiund Clúana Da Dam hi Clithar Fidbaidi hi Commur Cetharsliged sech Dun Delca dar Mag Slicech siar hi Sléib Breg.
Ro gab tromcheó doborda dorcha doeolais dó and sin connarb inríata dó in chonar.
Anam sund for Loegaire fria araid coro dígla in ceó dind.
Tairbling Loegaire asa charput.
Ro chuir in gilla na eocho hi fergort boí hi comfocus dó.
A mboí and in gilla co n-acca in scáilfer mór ina dochum.
nirbo segunda a tuarascbáil se mullachlethan belremur bolcsuilech grendetenach granna grucánach dosmailgech docraid adetig.
sé tailc talchar tinsensach sé sotal sucach séitfidach sé rengmar rigtrén rochalma.
sé borb brogda bachlachda.
Mael dub demsidi fair arit odor immi inar foph a thona im sodain senbrisca a salcha má chossa.
Mátan maglorci móri fria ais amal mol mulind.
Cóichet na heich se a gilli for se la fegad co andíaraid fair.
Eich Loegairi Buadaig for in gilla.
Fír for se maith in fer asa eich.
is amlaid ro raid sin la turcbail a mátan fair & dobretha béim dón gillu o adbrond co hó.
Egis in gilla.
Doroich Loegaire fua.
dia mbá don gillu in dei nomine Loegaire. Hi cinta ind fergoirt do milliud for in t-aithech fein ticfa for Loegaire.
Immacomsinitar dóib dano.
Techid Loegaire íar tain co ránic Emain Macha iar facbail a ech & a gilli & a armgascid.
Nirbo chian iar tain co toracht Conall Cernach in sligid cetna co ránic in magin in ro artraig in ceo druidechta do Loegaire.
Artraigid dano in dubnel cetna dorcha doborda for Conall Cernach connar cungain nem ltalmain.
Tarblingis Conall iar tain & scurid in gilla na eochu isind fergort chétna.
Nirbo chían dó iar sudi co faca in scál cétna chuci.
Iarfaigis dó cia diambo cheli.
Am celisea Conaill Cernaig for se.
Maith in fer for in scál la tócbáil a lámi co tarat beim dó ó hó cóa fodbrond.
Íachtais in gilla.
Tic Conall fo sodain.
Immacomarnaic dó & don scál.
Tresi cluchi ind athig.
Techis Conall ón mud chetna amal ro theich Loegaire iar fácbáil a armgascid & a ara & a ech co ránic Emain Machai Dolluid Cu Chulaind iar sin forsin tsligid chetna co ránic in n-inad cétna conos tarraid in dubchéo cétna feib tarraid in lucht remi.
Tarblingis Cu Chulaind & berid Láeg na eocho sin fergort.
Nirbo chian dó co n-acca in fer cetna chuci & immafoacht de coich diambo cheli.
Celi do Choin Chulaind for se.
Maith in fer for in scal la fuirmed in mátan fair.
Iachtais Láeg.
Tic Cu Chulaind fo sodain & immácomarnaic dó & don scál.
nos tuarcend cách araili díb.
Traitar in scál coro dilsig na eocho & in n-araid & co ruc eocho & aradu & armgaisced a coceli leis ro ránic Emain Macha cona morchoscur & dorat dia fíadnaib fein íat.
Is letsu in curadmír ol Bricni fri Coin Culaind is follus ar for ngnimaib ni dligthi comardad fris etir.
Nibá fír anIsin a Bricriu for siat úair foretammarni conid áen di chardib sidchairechta dosfanic do immirt mela & cumachta forni immon curadmír & ni léicfemni uaid hé air sin.
Femit tra Ulaid & Concobar & Fergus a n-etergleond no ro curtis do saichtin Con Roí meic Dairi ldo saichtin Ailella & Medba co Cruchain Ai.
Tochim Ulad co Cruacain inso Dorónsat iarom Ulaid comarli a hoeninud im comuaill & im chomdimmus in trír curad sin & is i comarli doronsat mathi Ulad im Conchobar do techt leo d'etergleod a cesta co tech n-Ailella meic Mágach & Medbi co Cruáchnaib Aí immá curadmír & im imarbáig na mban.
Bá caín & ba haíbind & bá socraid a rréim ronucset Ulaid do Cruachnaib.
Anais im Cu Chulaind colléic do éis in tslóig oc airfitiud ban n-Ulad .i. n-ubla clis & cletíne clis & scena clis & ní thairmescad nach ai alaile.
Lóeg mac Ríangabra iarom a arasom Con Culaind día acallaimsom bale i rrabe oc na clessaib co n-epert fris. A claín trúaig or se ro scáig do gal & do gaisced dochúaid úait in curathmír rosíachtatar Ulaid Crúachain ó chíanaib.
Nír rathaigsem etir ém a Laíg.
Indill dún in carpat trá or se.
Indlis Lóeg iarom incarpat & lotár for érim.
Rosíachtatar trá slóig Ulad archena in tan sin Mag mac Breg.
Ro boí di lúas ind érma ronuc Cu Chulaind trá ó Dún Rudraige iarna grísad dond araid tucht imruláith in Líath Macha & in Dub Sainglend fón charput dar fot chóicid Concobair & tar Slíab Fúait & dar Mag mac Breg conid hé in tres Carpat cetna ránic Cruachna Ai.
Lasa réim & lasa mborrfad tra ronucsat láith gaile fer n-Ulad uli im Chonchobar & imón rigraid olchenae do Crúachnaib Aí.
ro lá armgrith mór di Cruachnaib co torchratar na hairm asna fraigthib co rrabatár for talmain.
ros gab slúagu in dúne ule conid samlaid ro mboí cach óenduine isind lis amal bís curcas fri sruth.
Asbert Medb la sodain cosindiu dano ol si ó gabusa Crúachna ní chúalasa in toraind cen na níulu and cosindossa.
Findabair la sodain ingen Ailella& Medba co mboí isin ngríanan for fordorus in dúne. co n-érbairt.
Atchíusa cairptech issa mmag a mátharnait ol si.
Cuire samla fair ol Medb a crúth a écosc a chongraim delb a fir dath a ech tochim a charpait.
Atchíusa ém ol Findabair na dá ech filet fón charput dá ech bruthmara brecglassa comdatha comchrótha commathi combúada comlúatha comléimnecha biruich ardchind agenmáir allmair gablaich guipchúil dúalaich tullethain forbreca fosenga forlethna forráncha cassmongaig casschairchig.
Carpat fidgrind féthaidi.
Da ndroch duba tairchisi.
Dá n-all n-áebda imnaissi.
Fertsi crúadi colgdírgi.
Cret noíthech noiglinne.
Cuing druimnech dronargda.
Dá n-all ndúalcha dronbudi.
Fer findchass foltlebor isin charput.
Folt dúalach tri ndath fair.
Folt dond fri toind cind.
croderg a medón.
Mind n-óir budi in folt fordatuigithar.
Ro lásat tri imrothu imma chend cocairse cach ae dib hi taíb alaile.
Fúan caín corcra n-imbi.
cóicroth óir airgdide and.
Scíath brec béimnech.
bil bán findruini.
Gilech cúach cóicrind ar a durnd derglassid.
Anblúth n-én n-etegnáith úasa creit charpait.
Atgénammár asa samail in fer sin ol Medb.
Greit ríg senrechtaid búada barc bodbae bruth brátha breó digla drech curad cúinsiu chórad cride ndracon altfad mbrochbúada for dun dibni in luchthond lámdérg Loegaire luth la fáebra foltchíp tond fri talmain tadbéim.
Tongusa a tonges mo thúath ol Medb más co mbaraind debtha totháet Loegaire Buadach cucund amal bentair foltchíb fri lár talman co n-altain áith bid sí sein glicci ind airlig dobéra forond lín atám hi Cruachnaib Ai manifochlither a bruth & a bríg & a borrfad fóa réir fodein co tlathugud a debtha.
Atchíusa dano carpat n-aile isa mag a matharnait ol ind ingen ní mesu dotháetside.
cuire samla fair ol Medb.
c-.
Atchíusa ém ol si indala n-ech file fon carput.
Gabur cenand cróndatha crúaid dían daigerda bedgach baslethan uchtlethan benas buille balcbúada tar áthu tar inberu tar aittiu tar imratiu tar maige tar midglini co ndasaid iar mbúaid midise a samlaib én n-etarlúamain nis feid mo rosc rán indiut fora rríad rochéim rám étruth.
Araile ech derg taullethan drondúalach dúalchass drúimlethan foseng feochair fond fortrend forrgethach athechtai íath n-etarmaige eter mothru & amréthi.
Ní fogaib and imdoraid hi tír omna ríad róot.
Carpat fidgrind fethaide día ndroch finna umaidi síthfe find forargit cret aurard drésachtach cuing druimnech dronuallach día n-all dúalcha dronbudi.
Fer findchass foltlebor isin charput.
Drech lethderg lethgabur laiss.
Fúamain find fuinechda brat gorm crónchorcra.
Scíath dond telbude.
Bil chondúail crédumai.
Luchair derg daigerdae ara durn derglasaid.
Anbluth n-én n-etegnaith úasa creit chroncharpait.
Atgenamár asa samail in fer ol Medb Oxad leomain londbruth loga lía caín cermnae cern eter crethaib curethar crúaid chend ar chend glond ar glond gleó ar gleó.
glé nodon sel ní sladar iasc mbrec for ganim deirg diambi fergi fúasnadar mac Findchoimi frind Tongu a toinges mo thuath amal sladar iasc mbrec for licc dergáin co sústaib iarind bid sIsin mini na hesorgni dobéra Conall Cernach forni día fúasnaither frind.
Atchíusa dano carpat n-aile isa mmag.
Cuir a samail duin ol Medb & Atchiusa ém ol ind ingen indala ech fil fón charput.
Ech líath lesslethan lond lúath lúamnach londmar lugleimnech lebormongach maignech toirnech trosmar túagmong ardchend uchtlethan lasaid fót fond bras fochuirse focrúaid fóa cruib calath cethardu dogreind almai énlaithe lúith búada berid riuth for sét foscain úathu ech n-anailche.
uiblech tended trichemrúaid tatnit a cróes glomarchind.
Araile ech círdub crúaidchend cruind coelchos cálethan cobluth dían dulmar dúalach druimlethan dronchóchech maignech aignech bairrnech balcceimnech balcbéimnech lebormongach casmongach scúaplebor grind immaáig iar níth aigi ech i n-íath.
Moscing srathu sréid sergi sétid maige midglinne.
Carpat féthgrind fethaine dia ndroch ernbudi iarnda.
sithfe co féthain findruine Cret chréda chromglinne.
cuing driumnech dronordae.
Dá n-all dúalcha dronbudi.
Fer broínech dub isin charput as aldem di feraib Herend.
Fúan caín corcra cóir imbi.
heó óir intlaide uassa bánbruinnechur ina háthaurslocud fris mben lúthu láthbulli.
Ocht ngemma deirg dracondai for lár a da imlisen.
Da ngrúad gormgela cróderca dofich uiblich tened & análaich.
Focheird hích n-erred n-indnae cless níad nonbair úasa errid óencharpait.
Is banna ría frais ón trá or si atgénammár asa samail in fer sin or Medb.
Bráo mara bara bledmaill blog dergthened tond mairnech mathrúamdae mórbruth mborrbíastae brisiud múad mórchatha comboing tar écrait n-écomlund allbach mbratha brógene.
Bruth matho murt chét for crethaib cuirethar glond ar glond cend ar chend.
Canaid cóir.
coscrach cridemail frisin Coin Culaind comchosmail.
Cutanméla mulend múadmraich.
Tongu a toinges mo thuath ol Medb mád co féirg dothí Cú Chulaind chucund amal meles muilend forcél braich rocrúaid is amlaid cotomélani in fer sin a óenur ar úir & grían cía no betis fir in cóicid uli immond hi Crúachain mani fochlither a bruth & a bríg.
Ocus hifechtsa cinnas dothíagat ol Medb.
Dóit fri dóit or ind ingen.
leóit fri leóit.
fúamain fri fuamain.
gúalaind fri gúalaind.
bil fri bil.
fonnad fri fonnad.
fri fid. carpat fri carpat dosfil uli a báidmáthair.
Comlúd marc mbuada maidm toraind tollchléthi.
trethan trom ainbthine allchlíu fri immalldu fortacrith in n-írind imtrén trómthuinset.
Mná finna fornochta fríu ol Medb.
aurchíche aurnochta etrochta.
co llín n-ingen n-aurlam n-inchomraic liss aurslocthi.
Búirg fáenbéla.
Dabcha úaruisci dérguda indlithi biad glan imda braichlind múad mescmar maith feinne fothud fo chen in cath tothóet bess nín ortar tairis La sodain dolluid Medb for fordorus ind liss immach isin n-aurlaind & tri ingen lée & teóra dabcha úarusci don tríur láth ngaile dodánic resin slúag do tlathugud a mbrotha.
Ro lád roga dóib iar sudiu dús in bad tech for leth dobertha do cach fir díb.
lin tech dóib a triur.
A tech for leith do cách or Cu Chulaind.
Iar sudiu berthar i tigi co ndérgothaib sainamraib & an robo dech leó dona tri coectaib ingen & dobreth Findabair la Coin Culaind sech cách isin n-airicul i rrabi & tancatár Ulaid uli iar sudiu.
Ailill & Medb & a teglach n-uli coro fersat faelte fri hUltu.
Frisgart Sencha mac Ailella is maith lind or se.
Tíagait Ulaid iarom isin dún & dolléicther a rrígthech dóib amal dorímther .i. cúarda and.
n-imdada o thein co fraig.
Airinich créduma & aurscartud dergibair.
Tri stéill chréduma i taulaich in taige.
Tech darach co tugi slinned.
senistir déc and co comlathaib glainidib Imdui Ailella & Medba i mmedon in tige. Airinig airgdidi impe & steill chreduma & flesc airgdide ocond airinuch ar bélaib Ailella adcomced midlisse in tige do chosc in teglaig do grés.
Tairmchellsat gascid fer n-Ulad ón dorus díarailiu dond rígthig & ardopettet a n-áes ciúil céin both oc aurgnom dóib.
Boí trá día farsingi in tige i tallastár formna lath ngaile in choicid uli im Conchobar.
Concobar im & Fergus mac Róich i n-imdaí Ailella & nonbor do láthaib gaile fer n-Ulda olchena.
Tosnairnectár fleda mora iar sudiu.
Batár and iarom co cend trí lá & trí n-aidche.
Bá iar sudiu dano conacrad Ailill do Chonchobur co n-Ultu immi cid dia rabi a rréim.
Dorrími Sencha iarom in caingin immá tullatár .i. im chomúaill in trír chaurad immá curadmír & im chomúaill na mban immá tússigecht isna fledaib úair ní rodmatár a mbrethugud i nnách baliu aili acht ocutsu.
Sochtais Ailill la sodain & nibu fáelid leis a menma.
Nirbo chucumsa ém or sé robo chóir dál inna caurath sin do thabairt mani tabraiter ar miscais Nibá nech bas ferr nod gléfe ém or se ataisiu.
Maith limsa ré scrútain dam fris dano or Ailill.
Recamni a les ém ar curaid ol Sencha ar is mór do midlachaib a llóg.
Lór limsa dano.
tri lá & teóra aidchi fri sodain ol Ailill.
Ní forcraid cairde dano aní sin ol Sencha.
Timgartatar Ulaid celebrad iar sudiu & bátár budig & doberat bennachtain do Ailill & do Medb & dobertatar mallachtain do Bricrind úair iss e fodrúair a n-imchossait.
lotar dia crích iar sudiu.
fácbait Loegaire.
Conall.
Coin Culaind día mbrethugud do Ailill.
doberthe praind do cach fir díb cach n-aidche.
Dobretha a cuit dóib ind aidchIsin & dolléicthe tri caittini a húaim Crúachan dia saigid .i. tri bíasta druidechta.
Techit iarom Conall & Loegaire for sparrib na tigi & fácbait a mbíad oc na bíastaib & fecit fón samail sin cusarnabárach.
Nir theig Cu Chulaind assa inud frisin mbíasta rosiacht chuci.
acht in tan do síned in beis a bragit cosin n-esair dounsi Cú Chulaind béim din claidiub na cend do scirred di mar bad do charraic.
No thairnedsi sís di sudi.
Nir thomail & nír súan Cu Chulaind fon cruth sin co matain.
Ro thinsat na cait o robo maten.
atcessa iatsom fon cruth sin ara barach.
Nach leór a comram sin do bor mbrethugud or Ailill.
Nátho or Conall & Loegaire ni fri biasta chathaigmitni acht is fri doíni.
iarom Ailill ina airicul & dobeir a druim fria raigid & níbu sáim a menma & ba aingcess laiss in dál dodfánic & nír chotail & niro loing co cend tri lá & teóra n-aidche. Conid and asbert Medb.
is midlachda no taí ol si.
mani brethaigeseo brethaigfetsa.
Is andso .i. is dolig damsa ém a mbrethugud or Ailill & is mairg cosa tuced.
Ní andsa .i. ni dolig im ol Medb.
Fó dáig or si na fil eter créduma & fíndruini atá eter Loegaire & Conall Cernach.
A fil dano or si eter findruini & dergór ata eter Conall Cernach & Coin Culaind.
Ba hand sin tra conaccrad Loegaire Buadach do Medb iar scrútan a comarli.
is and sin asbert Medb fri Loegaire.
Fo chen a Loegairi Buadaig ol si is comadas cauradmír do thabairt dait.
ríge láech n-Erend dait úainne in trath sa & in cauradmir & cuach créduma & én findruini fora lar.
Conid ruca lat sech cach hi comartha mbreithe.
ní n-accathar nech aile occut conid tárfas isin Cráebruaid Conchobair deód laí in tan doberthar in cauradmir etruib bád and sin tadbae do chúach fíad mathib Ulad Bid lat in cauradmir iarom & ní chossena nach do láthaib gaile fer n-Ulad olchena frit.
Uair bid comarda n-aichnid la Ultu uli aní no mbera latt.
Iar sudiu doberar in cúach do Loegaire Buadach & a lán do fín aicnetai and.
Ibid ina dig iarom for lár ind rígtaige a llind ro boí isin chuach.
Atá and sin fled chaurad dait trá ol Medb doroimle corbat cétach cetblíadnach ar bélaib óc n-Ulad Celebraid Loegaire iar sudiu.
congarar Conall Cernach do Meidb fo n-innas cétna co lar ind rígthaige.
Fo chen a Chonaill Chernaig ol Medb is comadas cauradmir.
cúach findruini dano & én óir fora lár& Iar sudiu dano iarom doberar do Conall & a lan do fin& Celebraid Conall Cernach iar sudiu.
tíagair uadib ar cend Con Culaind.
Tair do acallaim ind ríg & na rigna ol in techtaire.
Bá and boí Cú Chulaind oc imbirt fidchille & Loég mac Ríangabra á ara fessin.
Is dom chuitbiudsa ón or se fuiris dobertha bréc im nach meraige.
La sodain dolléci fer dina feraib fidchilli don techtaire co mboí for lár a inchinne.
Conid ed dochóid for lic trascair a báis co torchair eter Ailill & Medb.
Aill amai ol Medb iúrthund Cu Chulaind or si día siabairther immi.
Atafraig Medb la sodain & luid co rránic co Coin Culaind co tard dí láim imma brágit.
Tabair bréc im nách n-aile or Cu Chulaind.
A meic amrai Ulad & a lassar láech n-Erend ní bréc as áil dún immut ol Medb.
Cía thíastaís formna laech n-Erend uile is duitsiu dobérmaís remib aní imo mbethe.
Uair atodaimet fir Herend úasaib.
arallud & gail & gasciud ar áne & óetid & irdarcus. Affraig Cú Chulaind la sodain & téit la Meidb co ránic a rígtech.
feraid Ailill fáelti friss co mór.
doberar cúach dergóir dó & a lán do fín sainemail and & én do lic lógmair fora lár & doberar cutrumma a da súla do dracón dó leis sech cách.
Atá fled chaurad dait sund tra ol Medb.
Daromle corbat cétach cétbliadnach ar belaib óc n-Ulad & is sí ar mbrethni dano beós or Ailill & ol Medb uair nachat filsiu fein hi cutrummus fri ócu Ulad conna be do ben hi cutrummus fria mná ni forail lind & is áil linni corop si cetathe do grés ria mnáib Ulad uli ar thus hi tech n-óil.
Ibid Cu Chulaindiarom ina óendig a llán ro boí isin cáuch & celebraid iar sudiu dond ríg & dond rígain & don tegluch & luid iar sin i ndegaid a cheli.
Atá cómarli lim ol Medb fri Ailill fastud in trír churad út ocaind innocht doridisi & fromtha aili do thabairt forro béus.
Déna ol Ailill amal as adlaic let fessin.
Fastaitir iarom ind & berta hi Cruachain iat & scurtir a n-eich.
Dobretha rogu dóib cid biad no ragad día n-echaib.
Asbert Conall & Loegaire airthend da blíadan do thabairt di n-echaib.
Grán eórna im ri thog Cu Chulaind día echaib.
Feótar and ind aidchi sin.
Rointir in banchuri etorro hi trí.
Dobretha Findabair & cóeca ingen impi hi tech Con Culaind.
Dobreta Sadb Sulbair ingen aile Ailella & Medba& ingen impi hi farrad Conaill Chernaig.
Dobrehta Conchend ingen Cheit meic Magach & .i. ingen malle fria hi farrad Loegairi Buadaig.
No thathiged Medb fessin im co gnáthach sin tech i mboí Cu Chulaind.
Féotar and ind adaig sin.
Atragat iarom matain muich íarna barach & tíagait sin tech i mbátar in macrad oc cur in rothclessa.
Gebthi Loegaire iarom in roth & nos cuir i n-arda ci ranic midlisi in tigi Tibit in macrad im sodain & doberat gáir dó.
Bá do chuitbuid Loegairi ón.
Indar ra Loegaire im bá gair búada.
Gebthi Conall dano in roth & ba do lár.
Focheird iarom in roth co hochtaig ind rígthigi.
Focherdat in macrad gair foa indar la Conall bá gáir chommaidmi & búada.
Gair chuitbiuda im lasin macraid ani sin.
Gebthi dano Cu Chulaind in roth & ba hetarbúas tarraid hé.
Focheird dano in roth i n-ardi coro laí a ochtaig on tig co ndechaid in roth ferchubat hi talmain fri les anechtair.
Tibit in macrad gáir commaidmi & búada im Choin Culaind.
Indar la Coin Culaind im bá gair chuitbiuda & fonamait focerdat in macrad im sodain.
Tic Cu Chulaind do saigid in bantrochta & berid a trí cóectu snathat úadib.
nos díbairg na tri .i. snátat cách i ndíaid araili díb co tarla cach snáthat díb hi cró araili co mbatar ina líni fón samail sin.
Tic iarom dia saichtin doridisi & dosbeir a snáthait fein i llaim cacha hóenmná díb doridisi.
Molsat ind óic dano Coin Culaind im sodain.
Timnait iarom iar sudi celebrad dond ríg & dond rígain & don tegluch olchena.
Eircid ol Medb do thig m'aitisea & mo mummi .i. Ercail & Garmna & feraid for n-aigidacht innocht and.
Lotar iarom rompo iar cor graphand doib i n-óenach na Crúachna & ruc Cu Chulaind buaid ind óenaig fo thri.
Rosagat íarom tech n-Garmna & Ercoil & ferait faelti cid dia tudchaibair ol Ercail díar mbrethugud daitsiu ol iat.
Eírcid co tech Samera ol se & dogena for mbrethugud.
Lotar dó iarom & focertar fíadain leó.
Ferais Samera faelti Dobretha Búan ingen Samera grad do Choin Culaind.
Asbertatar iarom fri Samera bá do brethugud dóib dodeochatár chuci.
Foídis Saméra iat iar n-urd cusna genitib glinni Luid Loegairi ar thus.
fácbaiside a árm & a etach occo.
dano Conall fon cumma cetna & fácbais a góo occo & dobretha a arm laích leis .i. a claideb. dano Cu Chulaind in tres adaig. No sgrechat na geniti dó.
Immacomsinitar dóib.
Brútir a gai & bristir a sciath & rebthair a étach immi.
nos curat & nos traethat inna geniti hé.
Amein a Cu Chulaind or Láeg.
a midlach thruag.
a siriti lethguill dochóid do gal & do gaisced in tan ata urtrochta not malartat.
síarthar co urtrachta im Choin Culaind andaide & imsoi cusna húathaib & nos cerband & nos bruend iat combo lán in glend día fulriud.
Dobeir iarom bratgaisced a muntiri leis & imsoi co tech Samera cona choscur co airm i mbátar a muinter.
Ferais Samera faelti fris conid andaide asbert Ní dlig comraid curamír ferba .i. bó brachtchi .i. methi brothlochi sceó .i. acus mátai .i. mucci moogthi tre banna miach tortaide .i. bairgen fri inmescad cóemchóecat fri Coin Culaind clothamra.
is cú ferna fodluigthe is bran carna comramaig.
is torc tren hi fothugud traithaid nerta lochnamat amal aed .i. tenid tria fithicén.
is cú othair ér Emna is menmarc ban búaignigi.
is fland tedma tromchatha méti cénid chocerta nachasella sithethar Cim .i. cís a Fresib frithbera.
bati Longbaird loingsigther.
is culmaire .i. is cairptech bolgadan.
 .i. dar berna is crú fechta .i. badb modcernae.
is gnoe .i. ségda grianna gelfini cid dó arbad chutrummus fri Lóegairi leoairrbi lfri Conall clothriatha.
dond Émir úanfebli. .i. foltchain nachasáil in nertnuadat .i. in ríg ría n-andrib án ard Ulad no chinged ind ollbrigach hi Tech medrach Midchúarda conid de imrordaimse a chomraind ni dlig.
ni dlig comraind.
Is í mo brethsa dúib tra for se in curadmir do Choin Chulaind & tús dia mnaí ría mnaib Ulad.
a gaisced úas gaiscedaib caich cenmotha gaisced Conchobair.
Lotár dó iar tain co tech Ercoil.
feraiside faelti Feótar and ind aidchi sin.
Fúacrais Ercoil comlond dó féin & dá eoch forro.
Loegaire & a ech na n-agid Marbais gerran Ercoil ech Loegairi. Fortamlaigid Ercoil for Loegaire fessin & tecisside remi iss ed conair rod ngab do Emain dar Ess Ruaid.
iss ed ruc leis tásc a muintiri do marbad do Ercoil.
dano Conall fón cumma cetna hi teced remi iar marbas a eich do gerrán Ercoil. Iss ed dolluid Conall dar Snám Ráthaind do saichtin Emna.
Ro báided dano Ráthand gilla Conaill and sin isind abaind conid de ita Snám Rathaind o sin ille.
Marbais in Líath Macha im ech Ercoil & nos cengland Cu Chulaind Ercoil fessin i ndíaid a charpait leis co ránic Emain Macha.
tra Buan ingen Samera for lorc na tri carpat. Atgéoin slicht fonnaid Con Culaind fo dáig nách sét cumung no théiged no chlaided na muru & no fairsinged.
no linged dar bernadaib.
Ro lebling ind ingen trá léim n-úathmar ina diaidsium for furis in charpait co n-ecmaing a tul immon n-all combo marb de conid de ainmnigther Úaig Búana.
In aim tra ráncatar Emain Conall & Cu Chulaind iss and ro bas oca caíniud and ar bá derb leó a mmarbad.
iar mbreith a tásca do Lóegairi leis.
Adfíadat iaron a n-imtechta & a scéla do Choncobur & do mathib Ulad olchena.
Bátár im ind errid & ind láith gaili olchena oc toibeim for Láegairi.
don badbscel ro innis o chelib conid and asbert Cathbath.
inso sís Dimbúaid sceóil fartbi ecland la borg dubaithech dorar .i. dochur dusi .i. trenfer la henechgris rúanad ro Ulad.
Ní má rulaid Lóegaire cosnam cirt curadmír iar ndorair a badbscélai.
is Cu Culaind dligetar arróet caincomram búad Ercoil cenglathar err thréntnuthach i ndiaid erri óencharpait.
ni chelat a márgnima adrollat .i. innisit a mororgni.
is err threntairpech is cur caín cathbúadach is glond catha comramaig.
is mortcend do ilslúagaib.
is ríatai di rathbriugad.
is tríath tailc tnuthgaile.
conid de imrolaimse comraind curadmiri fris is dimbúaid sceoil.
sceoil Ro ansat ind óic día n-imratib & dia radsechaib.
Rosoich iarom co praind & co tomaltus dóib.
iss é Sualdaim mac Roig athair Con Culaind fessin fo frithaig Ultu ind aigchi sin.
Ro linad iarom ind Aradach dabach Conchobair dóib.
Dobretha a cuit im inna fíadnaisi iar sudiu & tíagait na randairi dia raind.
La sodain ro gabsat ind randaire in curadmir asin raind ar thús.
ná tabraid in cauradmir ucut ar Dubtach Dóeltengad do churaid úrdalta úair ní thudchatar in tríar ucut o ríg Crúachen can chomartha nderb leó do thabairt in curadmire do neoch díb. Affraig Loegaire Buadach la sodain & túargaib in cuach creduma & én airgit fora lár.
is limsa in cauradmir for se & ní chosna nech frim hé.
Nibá lat for Conall Cernach ní hinund comartha tuscam lind.
Cuach creduma thucaisiu cuach findruini im thucusa.
is réil asind ed fil etorro conid limsa in cauradmir.
Nibá la nechtar dé etir for Cu Chulaind & atafraigside la sodain & asbert.
Ní tucsaid comartha tairces churadmir dúib for se acht nirb áil don rig & don rigain cusa rancaibair tullem ecraiti frib a tind hi tend.
Ni mó dano a cin frib ol se indás na tucsaid úadib.
Bid limsa im for se in curadmir úair is mé thuc comartha suachnid sech cach.
Tanócaib súas la sodain in cuach ndercóir & én do liic logmair fora lár & cutrumma a dá sula do dracoin conid n-acatár mathi Ulad uli im Concobar mac Nessa.
Is mesi iarom for se dliges a cauradmir acht mani brister anfír form.
Cotmidem uli ol Conchobar & Fergus & ol mathi Ulad olchena.
is let a cauradmir a breith Ailella & Medba.
Tongu a toingesthuath for Loegaire & for Conall Cernach ni cúach cen chreic dait in cúach thucais an ro boí di sétaib & mainib it selbae iss ed doratais airi do Ailill & do Meidb ar na ructha do bag it cend.
ná tarta in cauradmir do neoch aili di bélaib.
Tongu a toinges mo thuath for Conall Cernach níbá breth rucad and & nibá lat in curadmir.
Cotnerig cach díb diaraili la sodain cusna claidbib nochtaib.
Tothaet Concobar & Fergus eturro iar sudiu.
tollécet a lláma sís fó chétóir & doberat a claidbi ina trúallib.
Anaid ol Sencha denaid mo ríarsa.
Dogenam or iat.
Eircid co Budi mac mac Bain for se coa áth & dogéna for mbrethugud.
Lotar iarom a tríur churad co tech mac Budi & asfíadat dó a toisc & a n-imresain immá tudchatar.
Nách dernad etercert dúib hi Cruachain Aí la hAilill & la Meidb ol Budi.
Dorigned om for Cú Chulaind & ní daimet ind fir út fair eter.
Ni didemam om oldat ind fir aili ar ni breth etir aní rucad dún.
ni hansa do nách aili for mbrethugud dano ol Budi.
in tan na hantai for cocertad Medba & Ailella.
Ata lim for Budi nech folimathar for mbrethugud .i. Úath mac Imomain fil oca loch.
Dó dúib iarom dia saichthin & dogena for cocertad.
Fer cumachta mori dano in t-Uath mac Imomain sin no dolbad in cach richt ba halic leis & no gniad druidechta & certa commain.
Ba sé sin dano in siriti on ainmnigther Belach Muni in t-Siriti.
is de atberthe in siriti de ara met no delbad i n-ilrechtaib.
Rancatár iarom co Úath coa loch & fíadu o Budi leó.
Atfíadat iarom do Úath aní má tudchatar día saigthin.
Asbert Úath fríu nod lemad a mbrethugud acht co ndaimtis nammá fora breith.
Fodémam or iat.
Fonaiscid forro.
Atá cennach limsa for se & céb é uabsi comallas frimsa hé bid hé beras in curadmír.
Cinnas cennaig sin for siat.
Bíail fil limsa for se & a tabairt i lláim neich uaibsi & mo chend do béim dímsa indiu & mesi dia béim desium i mbárach.
Asberat im Conall & Loegaire na dingentais in cennach sin ar ni boí occosom do chumachta a mbith beó iarna ndichennad acht mani rabi ocasom.
Obbsat iarom fair Conall & Loegaire in cennach sin.
cíatberat araili libair ci ndernsat cennach fris .i. Loegaire do beim a chind de in cétla & a imgabáil dó & Conall día imgabail ón mud chetna.
Atbert im Cu Chulaind co ndingned cennach fris dia tuctha dó in curadmir.
Atbertsat im Conall & Loegaire co leicfitis dó in curadmir dia ndernad cennach fri Úath.
Fonaiscid Cu Chulaind forrosom cen curadmir do chosnam dia ndernad cennach fri Uath.
fonaisccitsium fairsium dano a dénam in cennaig.
Dobeir Uath a chend forsin lic .i. iar cor dó brechta hi fáebur in bélae do Choin Chulaind & dounsi Cu Chulaind béim da bíail féin do co topacht a chend de.
íarom fon loch uasib & a bial & a chend na ucht. Tic íarom ara barach dia saichtin & no sinithar Cu Chulaind dó forsin Tairnid fo thri in mbial fora munél & a cúl rempi.
Atrai a Cu Chulaind for Úath rigi láech n-Erend duit & in curadmir cen chosnam Lotar dó a triur churad co hEmain iar tain & nir daimset ind fir aili do Coin Chulaind in breth rodnucad dó.
Boí in t-imcosnam cetna beius imón curadmir.
Ba si comairli Ulad forro dano a cur do saigid Con Roí dia mbrethugud.
Fáemitsium dano ani hisin.
Dollotar iar sin sin matin arna bárach a triur churad co cathraig Con Roí .i. Cu Culaind & Conall & Loegaire.
scorit a cairptiu i ndorus na cathrach iar sin & tiagait isa rígthech & ferais faelti móir friu Blathnat ingen Mind ben Con Roi meic Dáiri & ní rabi Cú Roí hi fus ara cind ind aidchIsin & rofitir co ticfaitis.
foracaib comarle lasin mnaí im réir na curad co tísad dom turus dia ndechaid sair hi tirib Scithiach fó bith níro derg Cu Ruí a claideb i n-Erind o ro gab gaisced co ndeochaid bás.
ni dechaid bíad n-Erend inna béolu cein ro mboí ina bethaid.
o roptar slána a secht mbliadna.
úair niro thallastar a úaill nach a allud nach a airechas nach a borrfad nách a nert nach a chalmatus i n-Erind.
Boí im in ben día réir co fothrocud & co folcud & co lennaib inmescaib & co ndérgodaib sainamraib comtar budig.
O thánic dóib iarom co dérgud asbert in ben fríu iar sudiu cach fer díb a aidchi do fairi na cathrach co tissad Cú Ruí.
dano or si is amlaid atrubairt Cú Ruí a fari dúib iar n-aesaib.
Cipé aird do aidib in domain tra i mbeth Cui Rui dochaíneth fora chatraig cach n-aidchi combo demithir bróin mulind conna fogbaitha a ddorus do grés iar fuinud ngrene.
iarom Loegaire Buadach dond faire in chétaidche úair is hé ba sinser dóib a tríur. Ro boí isin tsudiu faire iar sudiu co dered na haidche co nn-aca in scath chuci aníar rodarc a sula co fota dond farrci.
Ba dímór & ba grainni & ba úathmar laiss in scáith ar indar lais rosiacht co rrici ethíar a arddi & bá fodeirc dó folés na farrci foa gabul.
Is amlaid tánic a dochum & lán a da glac lais do lommánaib darach & ro boí eire cuinge sesrige in cech lomchrund díb acus nir aitherracht béim do bun chraind díb acht óenbéim co claidiub Tolléci gecán díb fair.
leicthe Loegaire secha.
Cóemcloíd fó di nó fó thrí & ní ránic cnes ná scíath do Loegaire.
Tolleci Loegaire dano fairseom gai & ní ránic hé.
Rigidsom a láim co Loegaire iar suidiu.
Boí tra dia fot na lamae co rroacht tar na teóra fuithairbe ro bátár eturro ocond imdíburcud conid iar sodain ro gab ina glaic Cíarbo mór & cíarbo airegda tra Loegaire tallastar i n-óenglaic ind fir dodfánic feib thallad mac bliadna & cotnomalt eter a di bois iar sudiu amal tairidnider fer fidchilli for tairidin.
Tráth ba lethmarb iarom ind innas sin tolléci aurchor de la sodain tar cathir ammuig co mboí for ind otruch i ndorus ind rígthige & nír oslaiced in cathir and etir.
Doruménatár ind fir aile tra & muinter na cathrach uli ba léim ro leblaingseom tarsin cathraig ammuich día fácbail forsna feraib aile.
A mbátár and co deód laí co trath na faire.
Conall Cernach issa sudiu na fari úair ba siniu oldás Cu Chulaind. Fó n-innas cétna dano amal forcóemnacair do Loegaire uli ind adaig thússech.
In tres adaig dano luid Cu Chulaind isin sudi fari.
Ba sí sin tra adaig ro dálsat na trí Glais Sescind Úairbeoil.
tri Búagelltaig Brég.
tri meic Dornmair Cheóil do orgain inna cathrach.
Ba sí dano adaig ro boí hi tairngire don pheist ro boí isind loch hi farrad na cathrach fordiuglaim lochta in phuirt uile eter daíne & indile.
Buí Cu Chulaind tra oc frithaire na haidche & bátar míthurussa imda fair.
Tráth bá medon aidche dó íarom co cúala in fothrond chuci.
Alla alla for Cu Chulaind cía fil alla mástat carait conná'musnágat mastat námait co'mmosralat conggairet gairm n-amnas fair la sodain.
Conclith Cu Chulaind forro iarom conid a mmárb tarraid talmain a nónbur.
Ataig in cendáil occo isin sudi faire mod nad mod i ndesid inna sudiu.
Conggair nonbur aile fair.
Ro marb trá na tri nonboru fóa n-innas cétna co ndernae óencharnd díb eter cendail & fodbu.
Amal ro mboí and iar sudiu co dered na haidche & ba scíth & ba torsech & bá mertrech co cúala cumgabáil in locha i n-airddi amal bid fótrond farrci dimóre.
Ni fordámair trá a bruth cach a raba di mét a thurse cen techt do descin in delmae móir rochúala.
Co n-acca in comerge dorigni in pheist.
Dóig leis dano ro boí cha cubat inne uasind loch.
Tosnúargaib súas iar sudiu isin n-aer & ro leblaing dochom na cathrach.
adrolaic a beólu co ndechsad óen na rígthige inna cróes.
Foraithmenatharsom la sodain a foramcliss & lingthi i n-ardi corbo lúathidir rethir fuinnema imón peist immá cuaird.
Íadaid a dá glaicc immá brágit iar suidiu & ro rigi a láim co rrici ina cróes co tóerbaig a cride este.
condarala úad for talmain.
co torchair béim n-asclaing don pheist asind aér co rabe for lár.
Imbeir Cu Chulaind in claideb fuirre co nderna minmírend di & dobeir a cend co rabi oca isin tsdudi faire ocon chendail aile.
Tráth ro mboí and iar suidiu oss é aithbriste tróg isin dedoil na maitne co n-acca in scáth chuci aníar dond arrci& Bid olc ind adaig ol se.
Bid messu daitsiu a bachlaig ol Cú Chulaind.
La sodain tolléci gégán díb fair.
Léicthi Cu Chulaind.
Coemcloíd fó dí nó fó thri & ni ranic cnes na scíath do Choin Chulaind.
Tolléci Cú Chulaind gai fairseom dano & ni ranic.
Rigidsom a láim co Coin Culaind iar suidiu día gabáil ina glaic amal ro gab na firu aile.
Focheird Cú Chulaind cor n-íach n-eirred de la sodain & forathmenadar a foramclis & a claideb nocht úasa mulluch corbo lúathithir fíamuin oss é etarbúas imbi imma cúaird conid derna rothbúali de.
Anmain i n-anmain a Chu Chulaind or se.
Tabar mo thri drindrosc dam dano ol Cu Chulaind.
Rot bíat ol se feib dothaíset latt aináil.
Ríge laech n-Erend dam on trath sa & in cauradmir cen chosnam frim & tús dommo mnaí ría mnáib Ulad uli do grés.
Rot bia ol se la sodain fó chetóir.
Ní fitir cía arlaíd úad inti ro boí oca acallaim.
Immorádi inna menmain iar suidiu a lléim dochúatár a áes comtha tarsin cathraig ar bá mór & bá lethan & bá hard a lléim.
Ba dóig laisseom tra combad ó lémum dochúatár ind laith gaile tairse.
Dammidethar fá dí día lémaim & forémid.
Mairg dorumalt a n-imned dorumaltsa custrathsa imma cauradmir ol Cu Chulaind & a techt úaim la féimmed ind lemme dochúatár ind fir aile.
Bá sí tra báethir dogéni Cu Chulaind ocna imratib se no cinged fora chúlu etarbúas fot n-aurchora on cathraig.
Docinged dano etarbúas dorisi asin baliu hi tairised co mbenad a thul cind frisin cathraig.
No linged dano i n-arddi in fecht n-aile combo foderc dó aní no bíd isin cathraig No theiged dano in fecht n-aile isin talmain connici a glún ar thrummi a brotha & a neirt.
In fecht n-aile dano ní thíscad a drucht do rind ind feóir ar demni ind aicnid & lúthige ind láthair & méit na gaile.
Lasin n-adabair & lasin siabrad ro síabrad immi.
Fecht n-óen and cingthiseom tarsin cathraig ammuig co rrabi thall i mmedón na cathrach i ndorus ind rígthige.
Atá inad a da traiged isind lic fil for lár na cathrach bale i rrabi imdorus ind rígtaige.
Téit isa tech la sodain & tolléic a osnaid.
Is and asbert Bláthnat ingen Mind ben Con Roí.
Ní hosnad iar mbebail ém or si is osnad iar mbúaid & coscor.
Rofitir ingen ríg Insi Fer Falga trá a ndo doraid tarraid Coin Culaind isind aidchi sin.
Nírbo chían dano iar sin co n-accatár Coin Roí chucu isa tech & bratgaisced na trí nónbor ro marb Cu Culaind laiss & a cindnu & cend na bíasta.
Asbert la sodain iar cor na cendaile de asa ucht for lár in tige.
Ba gilla comadas or se do faire duine ríg do grés in gilla sa ata chomrama óenaidche so ule.
Aní immá tudchaibair imresain ol se imma cauradmír is la Coin Culaind íar fírinne ar bélaib óc n-Erend uile hé.
Cia beth nech bas chalmu and or sé ní fil rosía lín comram friss.
Is í breth ruc Cu Ruí doib iar suidiu in cauradmir do Coin Chulaind & lathus gaile Góedel uile & tús día mnaí ría mnaib Ulad uile hi tech n-óil.
dobert cumala di ór & airget dó i llúag in gníma óenaidchi dodrigni.
Celebrait iar suidiu do Choin Ruí & dollotar co ndemetár Emain Macha a tríur ria ndeód laí.
Tráth tánic dóib iar suidiu co roind & dáil ro gabsat na rannaire in cauradmir cona fodai di lind riasind roind co rrabi ocaib for leth.
Is derb lind tra or Dubthach Dóeltenga ní fil imchosnam lib innocht immá cauradmir.
rolámair brethugud dúib intí ráncaibair.
Asbertatar in fíanlach aile fri Coin Culaind iar suidiu ní thardad in cauradmir do neoch díb sech a chéli.
Mád in ra brethaigestar im Cú Ruí dóib a tríur ní ardamair ní de etir do Choin Chulaind o rancatar Emain Maca.
Asbert Cú Chulaind la sodain nárbu santach fair cauradmir do chosnam etir fo bíth nárbu mó a solod dontí día tibertha hé oldás a dolod.
O sin níro rannad cauradmír and co tánic cennach ind rúanada i n-Emain Macha.
Cennach ind ruanada inso Fecht n-and do Ultaib i n-Emain Macha iar scís óenaig & cluchi.
Dolluid Conchobar & Fergus mac Róig & mathi Ulad olchena asin cluchemaig ammuig co nde in Dei nomine amensetar thall isin Craebrúaid Conchobair.
Ní rabi Cu Chulaind and na Conall Cernach na Loegaire Buadach ind aidchi sin.
Batár im formna lath ngaile fer n-Ulad olchena.
Amal ro bátar and trath nóna deód laí co n-accatar bachlach mór forgrainne chucu isa tech.
Indar leó ní rabi la Ultu láth gaile rosassad leth méite fair.
Bá úathmar & bá granni a innas in bachlaig.
Senchodal fría chnes & brat dub lachtna imbi.
dosbili mór fair méit gamlías hi tallat ait ngamna.
Súili cichurda budi inna cind méit chore rodaim cechtarde na dá sula sin fria chend anechtair.
Remithir dóit láma neich aile cach mér día méraib.
Cepp ina láim chlí rraibe ere cuinge do damaib.
Bíail ina láim deis i ndeochatár tri bruthdamna.
Buí feidm cuinge sesrige ina samthaig.
no thescbad finna fri gaith ar altnidecht.
Dolluid fond écosc sin co rrabi inna sessom i mbun na gabla ro boí hi ciund tened.
In cumce in taige duit ale or Dubthach Dóeltengad frisin mbachlach in tan nád fagbai inad aile and.
acht beith i mbun na gabla manid caindleóracht in tige as áil duit di chosnam acht namá bid mó bas loscud don tig oldás bas suillse don tegluch.
hé mo dán dano bes cotmidfider cach a bé dim airddi combad coitchenn a suillsi don tegluch & connábad loscud don tig. Acht namá or se ni hé mi dan do grés atát dána lim chena.
Aní día tudchad cuingid im ol se nocon fúar i n-Érind nach i n-Alpain nach i n-Eoroip li n-Affraic li n-Assia co Grecia & Scithia & Insi Orc & Colomna Ercoil & Tor mac Bregoind & Insi Gáid nech no chomollad fir fer frim imbi.
Úair roucsaidse for n-Ultaib or se do slúagaib na tírIsin ule ar grain & greit & gaisced.
arairechas & uaill & ordan. arfírinne & féle & febas. Fagabar uaib óenfer chomallas frimsa in ceist immá tú.
Ni cóir ém enech cóicid do brith or Fergus mac Róich araí óenfir do thesbaid díb oc denam a n-enig.
bes nipe nessu éc do suidiu oldás daitsiu.
Ní oca imgabail sin dano atúsa ol se.
Finnamár dano do cheist ol Fergus mac Róig.
Acht cor damthar fír fer dam ol se atbér.
Is cóir fír fer do chomollod im or Sencha mac Ailella ar ní fír fer do slúag mór muinterda brisiud for óenfer n-anaichnid eturro & bád dóig lind dano ol Sencha mád costrathsa fogebthá óenfer dotdingbadsu sunna.
Facbaim Concobar fri láim ol so dáig a rige & fácbain Fergus mac Róig dáig a cotéchta & cipé díb or se lasim sétar cenmothá in dis sin.
Táet co tallursa a chend de innocht & co talla 