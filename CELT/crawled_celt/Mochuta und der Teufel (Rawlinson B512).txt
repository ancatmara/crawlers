Mocuta Rathin do róine roinn dia comtinól & dia áigedhaibh adhaigh n-ann
Cach bíad frisi comruicedh a lám ro cuimledh a láma ana brógaib bídis uime co n-dechaid díabal isin bróig ar in lethcumaid sin
‘Is mó in ríghe-si a fuilim-si’ ar Mocuta mórseiser & secht fichet & secht cét & imacallaim fria h-ainglib da gach treas fer díb-sin & abdaine & cennus acam-sa forro-sin uile & conad mesa misi oldás gach fer díb-sin
Et ní slighe nime dam-sa sin & ní bíu amlaid’ ar Mocuta ‘acht ragad isin luing fil oc h-imtecht a h-Érinn co ná rabar dá h-adaig a n-aen inad ac oilithre ar fud in domain móir ’
Ocus ro-élo lánmochtráth íar na máirech co ráinic go h-airm a m-bái Comgall Tighe Teille
Bennachais cách díb dia céle
‘Suidh’ ar Comgall
‘Ní h-áil lem’ or Mocuta
‘Atá tinninus orm ’
‘Suidhfidh imorro’ ar Comgall
Suidhid Mocuta & bentur a bróga de
‘Tair amach asin bróig a tróig a díabail!’ ar Comgall ‘& nocha béra lat an étáil roforbrais ’
Lingis díabal amach a bróig Mocuta
‘Ni seachmaidh’ ol díabal ‘do tegmail-si annso ar ní léicfinn-si do beth dá oidche a n-áen inad ar in lethcumaid do róine sé ar a brógaib féin sech brógaib na manach ’
Conad ann do róine Comgall in rann la fostud Mochuta:
Maith do cléirech beth abus ocus atéidhe 'na tráth do-beir demon cuitmide spirat utmaille for cách
Ocus anais Mocuta oc a muinntir íar sin & nir' féd díabal ercoit do dénam dó ó sin amach
