Imtheachta Æniasa
O thairnic tra do Grecaib slad & inrad & dithlaithriugud rig cathrach na Frigia id_est in Træ, cend ordain & airechais na huili Aissia isside, tancadar rigraid na n-Grec co dind Minerba isin Trae, & dorochtadar i n-æn baile uile & rofiarfaig Aigmenon, int airdrig dib, ca comairle dobertais do arin forind romairn in cathraig, no in comaillfitis Doraidset foirend do Grecaib ni bud coir a comall friu, uair ni her ar ngrad-ni acht ar ar n-omun & ara n-anacul fen domairnset in cathraig, & doronsat, gen co rancadar, olc rind, & dogentais aris, dia cæmsad leo.
Roraid Nestor dono iarsin:
‘L X bliadan,’ ar se, ‘gusin aimsir-sea, o thanac-sa & Pelias & Tailimon & Castur & Pullux ar æn re hErcail, lucht V II long im luing Argo, co roairgsim in cathair-seo, & co tucsam fo gin gæ & claidim gach æn rob inmarbtha inti, co rucsam i mbroid & a ndairi gach æn na romarbad, & co rucsum a huili indmus esti, & co tarrdsim tenedh tairsi iarsin.
Don-farraid Laimidon iarsin, & dorad cath dun, co torchair dono Laimidon lind cona tri maccaib isin cath sin id_est Pulus & Foclointis & Aimpiter.
Dorochradar dono forgla rig & tasech & trenfer na Troianu imailli fris.
Rofucum lind i mbroid mac & ingin Laimidoin id_est Esiona & Priaim & robai in Trai fas iarsin fri re ar omun na n-Grec.
Dorat dono Earcail iarsin tar cend set & maine deonugad do Priaim teacht dochum na Trai & a hathnuigedh dorisi, acht na dernad aris cogad fri Grecaib, & rochomaill Priam indIsin cen robo beo.
O robo marb Ercail, & o 'tconnairc Priaim daingni a cathrach & nertmhairi a sloig, ron-gab meit menmun & dimus & nir'bo maisi les cena gan a aincridi do iarraid for Grecaib, co rofaid a mac id_est Alaxandair & Ainias for creich go Grecaib, co roinirsiut inis Cheithiria, & co tucsat leo Elleand Legata.
Tancamar-ne dono co lin ar sochraiti i ndiaidh ar creichi, & ni dernad acht nemthni dind, & ni thucad aissic dun tar cend ar sida, & rotinoilit moirneart na hAisia inar n-aigid, & atrachtadar co bagach brigach borrfadach righa & taisig, curaidh & caithmilid & laith gaili na n-uili Assia, otha in Scethia thuaiscertaig, & in n-Innia n-oirrtheraig, & i n-Eitheoip ndeiscertaigh, i cath inar n-aigid, co ndorchradar leo hilar ar rig-ni & ar tusech & ar cathmiled, co ndorchradar-sum uili lendi, & co ndorchair Priam fen cona coecait mac & ingen & clemnad, & cona uilib curadaib & caithmiledaib, rigaib & taisechaib & særclandaib na Trae and, acht lucht in braith nama id_est Ænias & Antinor cona muintir.
Ba he sin dered cardusa Priaimh fri Grecaib.
Is demin daibsi, dono, ni ba ferr cairrdius Ænias ribsi dia facbaithi isin Trai, inas in cairdis sin Priaim fri Grecu.
Is mairg Greca dobera tairisim fair; ar is nama Grec dogress Ainias.
Sochaidi do curadaib & do caithmiledaib & d'anrudaib Grec torchair lais dia laim fen isna cathaib ar dochuiredh rinde oc diden na Trae.’
O rochualatar tra Greca na haithesca sin roraid Neastor, is i comairli roraidset-seom & ronertsat, in Trae do fasugud, & æs in braith do indarba esti gan a mbasugad, uair tucad enech Pirr friu fria n-anacul ar brath na Trae.
Fororchongairt Aigmenon iarsin i comairli na n-Grec for Ænias & for Aintinor, in Trai d'fagbhail fas, & Antinor do dul co hIleric, ferand fuil etir Grecu & Etail siar.
Doluid immorro Ainias, gusin lucht rolen, co Sliab Ido sliabh esside for ur mara Torrian co fidbaid cain and.
Ba maith do cumdach long in fidbad, & cumdaigther lais long andsin, & o tairnic do cumdach a long, doluid la tosach soinindi i tus samraidh for muir Torrian, & a athair id_est Anaichis, ina senoir, & a mac id_est Ascan, & gach æn rolean d'a æs cumtha, immalle fris.
Ba bronach dubach derfadach toirrseach imsnimach in n-imirci sin.
Ba leasc in turus docuas and.
Ba truag tra in gair ghuil & basgairi & mairgnighi ac fegadh a tiri & a n-atharda duichi iarna n-indarba dia naimdib uathi.
Roseolsat iarsin co Traicia, tir cairdiumail do Troiannaib in Traicia sin, gen bai nert acu, ar ba ingin rig Traigia mathair.
claindi Priaim id_est Ecuba ingen Chesi.
O rosiachtatar tir Traigia, rocumdaigid cathair leo and, & tucsat ainm furri id_est Ænedoss o ainm Ænias.
Bai tulach i comfocus don cathair sin, & fualascach coisegartha inti.
Doluid Ænias do buain neich de, do thabairt a chraeb for altoire na ndea da denum edbarta doib.
Dorala ni ingnad aduathmar do Enias andsin id_est in cet craeb robean a talmain, rosilset frosa fola esti, gur'bo lan do chru & d'fhuil in talam asar'tallad in chraeb.
Rosocht Ænias oc fegadh na craibi & na hairrdi aduathmaire sin, & rogab egla & omon mor, cona cæmnacair labra.
Rochualai iarsin in acaine mor & in labra n-enert n-atruag asin talmain, & is ed roraidh:
‘Na dena sain, a Ænias, acht tabair anacul dam.
Nachum-saraigh fon fualuscach rofhas triam adnacul.
Is mesi Polidorus, mac Priaimh; & in tan tainic fainde don Trae, dom-radad-sa o Priaim, & imud oir & airgit lium, cum cliamain co rig Traicia sund id_est Polimestor & Eliona ingen Priaim mo shiur do mnai oca.
O rochualamar in Trai d'argain immorro rofeall-samh orumsa, & rom-marb, & romarb mo shiair, & ros-fuc ar n-or & ar n-airget, & rom-adnaic-sea sund, & triam adhnacul rofhas in fidh-sa rob ail duitsiu do letradh.
Fagaib in tir fealltach finghalach, & indsaigh co hEtail, ar is and ata a ndan duit ferund du gabail.’
Teit Ænias iarsin, & adfet do Anachis in scel sin, & is ed roraid Anaicis, ba comairli coir dorad Polidorus doib, & doniad na Troiana teachta a adnacuil do Polidorus id_est dognither a fert, & clanntair a lia, & scribthair a ainm, & dognither a ghairm dochum a adnacuil, & ferthair a guba.
O tairnic doib sin, tiagait dochum a long, & fagbaid tir Traigia, & seolaid as co hinis Del.
Is and robai Anius, ri & sacart Apaill; & daroine edbairt do Apaill ar cend Æniasa, & is e aithesc dorad Apaill do, nach raibi a ndan do Ænias crich na ferand do gabail, co risad Edail.
O rochuala Ænias int aithesc-sa Apaill, doluid dochum a long, seach Naxon, seach Dionisa, & sech Paron, & sech Ciclaid, do shaighid co Cred.
O rosiachtatar cosin indsi sin, cumdaigther cathair doib inti, Fergama a hainm na cathrach sin, & oirisid fri re mis a Cred.
Fagait inis Creid do reir faistine Apaill, & tiagait for fairgi d'indsaighidh co hEdail, cona faccadar tir na talmain acht in fhairgi umpu do gach aird.
Nosdoirtend sin & gaillim forro andside.
Tic gæth & toirneach & tene gelain isin ær, dorchaighit na neoill doib conach fedatar cia leth nothegdis.
Atraig in ainfine forsin fairgi, conus-rola a ichtar fora uachtar, tri la & tri aidchi doib isin gabad sin, gan soillsi grene a l-lo, gan soillsi re a n-aidchi.
Isin ceathramadh lo atconncadar uaithibh slebti indsi Sdrophaid.
Telgid sodain a seolu, & tiagait ar imrum, ar ni raibi coir seolta ocu, co ruachtadar co port indsi Sdrofaidh forin muir Ionda.
Is amlaidh robai in indsi sin, lan do buaib & do cæraib & gabhraib, gan nech aga n-anacul no aga n-imcoimet.
Dogniat dono feolbach imdha dona hindilib sin agna Troiandaib.
In tan tra iarsin tuctha a mbiadha ina fiadnaise, co n-accatar chucu dona slebiu elta do enaib granda Airpi a n-anmand side & siat for grechaid & srengaid a mbiada uaithib asa lamaib, & fagbaid a salchar fora miasaib, & gabait na Troiandaigh a sciathu & a claidme, & nosdicuirit uaidibh a l-los comluind.
Seolaid iarsin na Troiandaigh a hinis Sdrofaid seach na hindsi-seo id_est Sdacind, & inis Duilci, & inis Saim, & sech Ithaig & il-indsi ele mara Torrian, co ruachtadar co hEpir, & rolaset a n-acaireda a tir andsin, & dochuaid do accallaim Elena, meic Priaim, uair ba he ba ri i n-Epir in tan sin.
ardorat Pirr mac Aichil Anromacha do Eleanus do mnai, o dorat fen Ermiona, ingen Menalus, meic Atir, do mnai, iarna hurnaidm ar tus do Oirestes, mac Aigminoin, co romarb Oirestes Pirr andsin a tempull Apaill, iarna brath do sagart Apaill. Go rotimna Pirr re mbas in mac ros-fuc Anromachæ do Molosus a ainm side ar altram do Eleanus & d'a mathair, & co tuc Aichia a feranus do Elena ar scath a meic id_est Molosus, rand iside do Epir.
O rosiacht tra Ænias co hEleanus, fuair morfailti aigi.
Doroine dono Eleanus tra faistine do, & roraid fris:
‘Indsaig co hEdail, ar is and ata a ndan duid ferand d'fhagbail’; & dorad comartha do, baili i n-ergebad do mucc find co trichait banb i tæb srotha Tibir, is and bias do tairisim co cinnti, & cathair do chumdach, & ferand do ghabail; & roraidh ris ni roairised isin Edail comfhocus do Epir, ar is Greic aitrebat inte.
Roscar dano Ænias mac Anaichis & Eleanus fo sidh & cæncomrac, & doluid Ænias dochum a long, & seolaidh for fairgi co ruachtatar co hoirer na hEtaili i n-aitrebait Greic, & doberat, a lam fri hEtail gunus-tarrla etir Scill & Scaruibdis, & rogabsat co mur and, co nus-rucc neart imruma & seolta estib.
Tiagait iarsin fo Cred ar merugud co port slebi Eathna, ait i n-aitrebait Cicloipecda.
Teni bithbeo 'sin tshleb sin dogress, co maided a duibdiad & a lasra a huamaib & a haircelaib in tshlebIsin amach dogress.
Dia fhis do dainib conad do suthine tine iffirn dogni dia sin, ar is ed aderait araile conad dorus du dhoirsib iffirnd sliab Eathna.
O thainic in maidin doib isin purt sin con n-acatar cucu asin chaill, arracht duine truaigh diblighi, & a lama ar lethad, & se ag dibrigoit, & ag atach mor, & ass ed adbered:
‘Ar dia nime, & ar buide, & ar troigi rib, a Troigiana, marbaid missi, no cuiridh for fairgi me resiu faicfi me sunda’; & dobeir a lam fo glun Anachis, & gebid Anachis a laim ndes i comartha anacail do, & fiarfaigid de can do, & cuich he, & cid nos-tuc andsin.
‘Do Grecaib damsa,’ ar se, ‘& Achenmedes m'ainm, & tanac a luing Uilix meic Letris gusin port-sa.
Dochuamar a tir sunda.
Ron-la a n-uaim in Ciclopecdai, & tarraid dis uaind, & ros-gab asa glacaib fo cairrgib na huamad, co ndernait minbruar dib, & co nus-duaid oma iat, & atconnarc-sa fen a mbuill etir na samlachaib fuil etir a fiaclaib, & ibid fin iarsin, & rochodail ina uaimh dia eis.
Ni rofedamar-ni Uilix do teacht uad, gan digail a muintire fair; & dochuamair-ne dia indsaigid co rabamar uime, & se ina chodlad, ac bruchtaig & slamrad a fhola & a sgeithi fora ulchain, æn shuil ina chind medither cathsciath Gregda, no esca i coigid dec.
Gonmaid in suil sin & brismid & tiagmaid uad anfailtig, imeclaigh, ar long, & rom-facbad-sa gan fis, gan fairiugud dom muintir, uair rochuadus ar sechran uaidhib.
Atu-sa fri re tri mis sunda gan biad acht lusrad & scechora bega.
Ata anosa Poliphebus, & a uaim dunta fair, ic blegan a gabar & a cærach, & ticfaid chugaib dochum in phuirt-seo, do nighi a ruisc asin saili, amal tic gach læ, & ata C brathar aigi a macsamla fen isin tshleb sin.
Is mithigh duib, a Troianu, a theichedh, nachib-baitir sund.’
In tan tra robai Aichminides forna briathraib sin, co n-acatar cucu dochum in mara, in torothar n-dermair sin dochum in morchuain id_est Polipebus, & fedan fora muin, & bili giuis arna imscathadh do luirg ina laim, & a ailbin gabar & cærach uime, & doluid seocu fon fairrgi, & glanaid a gor & a om asa rosc, & rocluinti dresdernach a fhiacal & a cnetach a fhad ac glanad a ruisc.
Cen robai-sium ag nighi a ruisc, nos-elad Troiana seacha amach, & siat imeglaig co foill forin fairgi.
Airigidh-sium gredun na ndaine & forned na long ic teacht seocha amach.
Imsai-sium ina ndiaid dia tarrachtain, & ni ruacht do in fairgi Ionda tara formna, & o nach tarraidh, air ni rourmais in chonair dochuatar uad, dobeir a trombuiredh miled as, co rocrithnaigh sliab n-Ethna, & gor'fagaib fo tondgar in fairgi n-Iondæ gor'gab omun & imegla lucht na hEtaili ar adhuathmaire in gotha rochualatar; co n-acatar na Troianaigh cuco asna coilltib sluagh dermair, int olc difhulaing d'a braithrib, amal daracho dimora, co rolinsat na purtu ina dochum.
Tanic dono sochraidi granda garb and.
Mairg Troianu ara tairsitis tend.
Na Troianu immorro, o'dconncatar in sluag n-edig uathmair na Cicloipegda ina ndochum a sochraide a mbrathar, nos-geb egla & omun iat rompu, & nir'bo omun gan adbar doib.
Seolait for fairrgi uathaib in leth rofuc in gæth iat, ar ba fearr leo gabad na fairrgi do fulang & techt for fordal conaire, ina tairisim for cind na Cicloipecda.
Rofacsat tra na Troianu as gach gliaid & as gach gabad dib sin i ndiaid araile, co ruachtatar co port Drepaine i Sicil.
O rosiachtatar tra in port sin na Troianu, doruacht Achistes rig na Sicili 'na ndochum, & dorad morfailti doib, & rooirisiudar oga fri re, & adbath in seanoir Anachis acu andsin i Sicil, & daronad a feart and, & roclaidedh a lia, & do-scribad a ainm, & rogairmedh he dochum a adnacail, & rofearad a guba, amal ba bes la gentib in cluichIsin do denum dia marbaib.
O tainic tra cend denus iarsin, tainic soineand a haieor & coir gæthi dochum na hEtaili.
Dotriall Ænias do rer forcedail faisdine Casandra & Eleana, & roglanait a longa, & rolaid lais forsin fairrgi, & o thairrnig do ecor a long, rosheol amach for fairrgi o imrum urlum urmaisnech conach facatar uaithib ar cul tir Sicile.
Arai sin, ba galar la hIunaind, la sedig Ioib, uair robai a hancairdi fri Troendaib arin lethbreth ruc Alaxandair, mac Priaim, imon ubull orda.
Doluid iarum Iunaind do agallaim Eoail, rig na ngæth, & is ed roraid ris:
‘Atait seacht n-ogha bindi agamsa, & at e rocæma, & ata æn ug and doderscaig dib uile id_est Deopea a hainm.
Doberthar duitsiu hi a lanamnus in ogh sin, & teilg uait na gætha fon fairgi do buaidhrid & do badud loingsi Ænias, teid anosa tar mo sharugud-sa co hEtail.’
O roghell Iunaind immorro in logh sin re hEoil, gresis Eoail na gætha amach iarsin asa n-uamaib & asa n-aircelaib fon fairgi, amal tic slog namad fo thir, & fuasnaid in talmain & int ær o anfine dimoir.
Tinoilter & dluthaigter na neoil co rodiclithset soillsi na grene arin loingis Troianda, & co tainic dorchatu granna doib, cona fedatar cid noraghtais.
Nosdoirtend forro iarum in duibsin & dearrtan & in toirrnech & an tene gealan, cona fedatar durais dia mbethaid.
Tic iarum ganngæth as cach aird fon fairgi id_est Eubrus anoir, & Notus anes, & Africus aniar.
Focerd in fairgi ina cnocaib & ina slebtib, & bruigid & brissid muru na tond frisna halltaib & frisna trachtaib, co clos a muirnd & a ngair fona tuathaib & fona crichaib echtarcianaib.
O 'tconnairc Ænias na hairdi sin, adracht ina shesam, & rothocaib a lama & roraid na briathra-sa:
‘Truagh duib, a uilicumachtacha, nach and adorchar-sa oc cathughadh oc diten na Trae, baili i ndorchair Eachtair, & Treolus, & Alaxandair, & Memnon dub, ri na Pers, & Sarpidon, & Pentesilia, & anruid & særcland na Troiana ar cheana, resiu dobertai in digal-sa aniu foraind.’
In tan tra robai Ænias forin sod sin, tic in gæth dianad ainm Aquilo atuaid a n-aigid na seol cona sian-san & cona muirn moir le.
Tocbaidh tonda in mara a n-airdi co ruachtadar renna nimi.
Dluigid in fairgi cor'bo ler in talam sis trit in fairgi & tresin sal etir na tondaib, & dobeir side isna seolaib, co roimpo tæba na long frisna tondaib adbulmhoraib na fairgi, uair roshailset co ticfaitis forro isna longaib na tonda batar ina cnocshlebtib osa cind.
Brister na rama, & dogni gadrach dia longaib, scengith a tairrneda estibh, & scailit a claraid.
Tocaibther in grian & in gainim a hichtar in mara, co mbai aco for lar a long & a leburbarc in tæb anis, & forran na tond annuas, ac dubdortad forro.
Tic iarsin tond baiti co luing na Liceta i mbai Oirentes, & adraig a n-airdi uasin luing, & nos-dortand fuirri, co rola in luamairi tarin luing amach isin fairgi, & co roimpo in sæbchoiri fo tri in long, & co roshluig iarsin.
Ba trog tra in gair dolecset na Troiandaig in tan sin oc fegadh a muintire ica mbadud, & nachar'fedsat a foirithin, & siat fen ica mbadudh.
Scailther in coblach, co mbatar ica mbadud seachnon in mara.
Berid Notus id_est in gæth aneas, tri longa dib, & nos-geb dona cairgib folaich robatar i ndomain na fairgi, co mbatar immalle for badud.
Berid dono Eubrus id_est in gæth anoir, tri longa ele i ndomuin in mara id_est long Ilioni, & long Achates, & long Eletes.
Roscailset a comdluta, co mbatar for badad id_est in tæmad oca mbadad & aga forrach anis, & in ainfine & forran na tond annuas.
Is e sin buaidrid & cumasc tucsat na gætha for loinges Ænias.
Tocbaid Neptuin a cend uasin fairgi, & o'dconnairc Neptuin in gne robai forsin fairgi, ba holc les inni sin, & rofergaig frisna gæthaib id_est re Sdeiphir & Eoir, & roraid friu co ndigeltai forro indrad & milledh a feraind uime, ar is la Neptuin rigi na fairgi.
Techid na gætha iarsin, & tic feith ciuin forsin fairgi.
Rosægh iarum Ænias lucht V II long co port n-Afraiche, & se lochairthi, lethbaiti, iar ngoid celli doib dia n-anmain.
Tiagait iarsin isin port, & fadoit tente iarsin, & doberait a n-eallaigi chucu asa longaib dochum a tented dia tirmugudh.
Teid iarsin Ænias for bend aillt bui i focus doib, do dechsain na fairge, tus in taicfed nech dia muintir for sechran na fairgi.
Adchi dono Ænias in tan sin tri doimh allta romora, & ailbin d'aighib alltaib ina ndiaid asin caill, ag ingilt fheoir.
Gebidh Ænias chuigi a shaigidbolg & a bogha, & marbaid V II n-aighi dib imna tri damaib resiu rosiacht leo scailedh uadh, & berait lucht in coblaigh chucu iarsin agh gacha luingi dib, & fuinit in biadh & nos-goraid & caithid biad & ebaid fin iarsin tucad leo a Sicil.
Nos-neartand Ænias iarsin, & nos-gresind comdis nertmeanmnaigh fri fulang gacha docrach dogebdais, & gacha gabaid dotegemad doib, & roraid friu:
‘Bud aibind duib,’ ar se, ‘beth i n-Edail, ic indisin gacha gabaid fogebthai.’
Tainic dono doib iarsin a mbruth & a mbrigh & a soimenma, & rolaiset bron & dogaillsi dib triasin nertadh tuc Ænias forro, & tic dono adaich iarsin & cotlaid for feor dighaind in fhasaigh inar'gabsat port.
O tainic dono soillsi in lai arnamarach, atracht Ænias, & Acades imalle fris, & focerd cuairt imon airer inar'gabsat calad, tus in faicfed nech, no in taicheradh do æn duine don lucht rochuaid for sechran uaidib.
In tan tra robatar a ndis ac imdeacht na cailleth bai i comfocus in puirt inar'gabsat, dorala doib Uenir, mathair Ænias, i ndelb bansealgairi.
Dobeir Ænias aichne fuirri, & acainedh fria a imned & a documul.
Dobeir dono Uenir nertad fairsium:
‘Na rub lagad duid,’ ar si, ‘gach gabad & gach docair fogebar, air gidh mor do gabthib dogeba, elabair as cach gabud dib, & rosia Edail fo deoid.’
Ocus roraid ris:
‘Ata rigan i comfocus duid, & is le in ferand-sa itai id_est Dido ingin Beoil, & ata ac cumdach cathrach, & berat-sa eolus duid cosin cathraig sin, & dobera in rigin id_est Dido, failti duidsiu, & doroised do muinter imslan chucad iarsin corigi in cathraig.’
Teid Uenir roimpi iarsin co tulaig bai isin cathraich, co n-acatar na sluaga ac cumdach na cathrach, foirind dib ac cor a fotha, foirind ic ordugud cloch, forind ic imorchar gainim, foirind ic suathad æil, cach dib ria hobair amlaid sin.
O 'dconncatar in cathraigh, ros-faid Uenir uaide iad gusin cathraig, & dorat dichealtair umpo, & dochuatar gan fhaiscin etir na sluaghaib, co ndeachatar isin cathraig, & rochuatar i tempull rocumdaich Dido do Iunaind cruthaigh isin cathraig, & doconcadar arna rindad a slesaib in tempaill fuath id_est dealb na Trai, & delb scor na n-Grec; delba Priaim & na Troiana.
Rorindad and dono dealb in catha, amal robid Echtair & milid na Troiana ac tafand na n-Grec, & amal robid Aichil & milid Grec ic tafand na Troiana.
Fuath Echtair & Aichil i comrac desi, & amal adorchair Echtair le Aichil a comrac dessi, & amal nos-fuc Achil corp Eachtair a timcheall na Trae a ndiaidh a carpait, & rorindad ind dono amal rocathaig Pentesilia in primrigan cona Cichloisctib, & amal atorcair le Pirr, mac Aichil.
Amal atconnairc Ænias tra in rem-sea forna delbaib, adnaig a tromosnad ass, & caiidh gur'bo fliuch a edach, & roraidh re hAchades:
‘Cia tir isin domun,’ ar se, ‘nach clos troigi na Troianach.’
In tan tra roraidh Ænias na briathra-sa, doroich in rigan rosochraidh, Dido, ingen Peil, co dorus in tempaill, ic ordugudh do chach a oipri, & ac cumdach na cathrach.
Doruachtatar dono in tan sin gusin rigain tuissich in lochta rochuatar for easbaidh o Ænias id_est Andteo & Sergestus, & Cloantus, & Ilionius, & sochaide ele 'malle Rosocht dono Ænias ic fegad in fiallaig sin.
Roagaill Elionis in rigan or'doruachtatar ina dochum.
Is ed roraid:
‘A rigan,’ ar se, ‘oircis dona Troianaib truaghaib-sea, roimluaid gæth tre ilmuire, & tancamar ar combadad dochum do chrichi-siu & t'fheraind, & na longa fos na leg a loscad, acht dena trocaire arin cenel craibthech-sa, uair nocho do denum uilc tancamar isin crich so, acht legar aighideacht duin isin port i tangumar, co rodaingnigim ar longa & ar rama.
Robai ri craibthech againd: nocho raibi nech ele bud fearr gal & gaisced na bud calma i cathaib inas e.
Ma ta a mbethaid in rIsin id_est Ænias, & co tora cugaind, ragaid in leth rotriallsam teacht id_est co hEtail.
Mini thora immorro Ænias cucaind, rachmait ar cul co Sicil do saighid Acasdes.’
Dorad Didho fregra fair:
‘Rochualamar,’ ar si, ‘areor na Trai & na Troiana, & is mochen daib.
Robar-bia failti sund, & cumaidh crichi & feraind, & ni ricthi a les tocht a tir n-aile etir, noco ti Ænias cugaib, & d'a tisad Ænias fen sunda rod-fia morfailti.’
O rochualaid tra Ænias int aithesc-sa, focerd de co hobund in diceltair robai tairis, & doluid chucu Ænias i soillsi moir, & ba suairc, & ba sochraid, & ba sercach soicheneoil in læch tainic and.
Mong findbuidi fororda fair, gnuis cæm corcurda aigi, ruisc cochlacha caindelta ina chind cosmail re delb ndea, in delb rola a mathair id_est Uenir, o li serce ina ghnuis, co rocarad gach æn he in nech rosillfed fair, & agaillidh in rigan, & is ed roraid fria:
‘A rigan, as tu at ænur airchises diar sæthur & diar troighi, & dobeir failti dund it tigh & id cathraig.
Gid ed sin cena dedlaigh ar comain ort, acht co roicad dei nimi frit a ndingnea do maith rinde, & i cen mairid srotha & aibni, slebti & senchoillti, meraid duitsiu a chlu & a urrdercus & a ardmholadh na maithiusa dogni orainde.’
O roraid Ænias na briathra-sa, rothæd chuigi Lionis, & Sergestos, & Gian, & Cloantus, & Anthea, & cumaisgidh co forbailidh fris, & ba fo leo in frithi fuaradar.
Rosocht Didain o 'dconnairc inni sin.
‘Masa tussu Ænias mac Anachis,’ ar si, ‘& mac Uenire bandea, rochualamar-ni do seghuindeacht, & t'indleacht, & t'indrucus, do ghail, & do gaisced, & do shærclantacht, & do mormaithius cena.
Rod-bia in failti sunda againni.’
Ocus berair uaidi arsin, boin, & dam, & tindi, & cærach cona n-uanaib, do lucht na long.
Berid Didho dono Ænias le ina pealait righdha fen.
Ba cæm in teach rancus and.
Batar imda edaighe srollda siregdha, & edaigi cumdachta gacha datha inti.
Batar imda cuirnd co n-imdenum, & bledheda, & buancopain ailli orda & airgit i l-lamaib mac særclanda soicheneoil oc fri dail inti.
Batar imda biada særa somhillsi for miasaib cæma cumdaigthi do airgit & d'fhinddruine & gemaib carrmogail gacha datha inti.
Badar imda lenda sena somesca inti do chenel gacha dighi aga ndail forin teglach fial forbhailigh fuil imun rigain n-uir n-oiregdha, im Didhain, ingin Beoil.
Ba haibind tra robas isin tigh sin.
Faidis dono Ænias Acates uad ar cend Ascain gusin luing, & adbert fris in brat corcra corrthurach Elena, robai isin luing, tuc le a Mecnib, do thabairt les, & in flesc rigdha d'or, nobith a laim Iliona, ingine Priaim, & in muntorc oir do thabairt les dia thabairt i n-aiscid do Didhain.
O rofitir Uenir, mathair Ænias, meic Anachis, teacht ar cend Ascain, tet side do saigidh Chuipit, meic Ioip, dia febus a sherqui-sium o gentib, & ros-guidind co rogabad delb Ascain, conid e notisad i richt Ascain ar æn re hAchates do saigidh Didhaine, co rofaslaiged gradh Ænias i cridhi Didaine, & rogab Cuipidh do laim o Uenir inni sin, & dobeir Uenir iarsin for Ascan suan codulta, & dobeir le co mullach slebe Idala ina suan codulta.
Teid dano Cuipith, mac Ioip, i ndelb Ascain ar æn & Achates, & na haisceda leo, co righsuidhi n-Didhaine, airm a mbatar flaithi & maithi na Tirda & na Troiana im Didhain, & im Ænias i cofleidh n-aibind n-oiregdha.
O rotaisbenad na hasceda do Ænias, dorat Ænias do Dhidhain.
Roingantaigh Didha & maithi in rigdai, & romolsat na haisceda, & ba buidech in rigan dib, & dotocair dia ndochum Cuipid i r-richt Ascain, & ba faileth fris, ar bo doigh le ba he Ascain fen bai and, & nir'bitir gur'be Cuipid.
Ba cuimneach Cuipidh imoni rogheall do Uenir, & rourail serc Ænias a cridhe Didaine, cor'bo difhulaing di romet & rothruma serce Ænias ina cridi.
Ba subach forbailid rocaithed in aidchi sin: ag Tirdaib & ac Troianaib ba forbiseach.
Bai gradh i cridhi n-Didhaine; & ba haibind le imagallaim le hÆnias ar med a serce le.
Rofiarfaig de mor do scelaibh Priaim & Echtair & Memnoin, & rofiarfaigh cindus fear Diomidh & Achil, & cindus docos acusam fo deoid arin Trae, & cindus terna-som esti, & cid do tirib roimthigh co toracht Afraic.
O rofiarfaigh Dido na scela-sa do Ænias, robatar uile ina tost lucht na rigda ac frithalum na scel noindisfed Ænias.
Is e frithalum frecra dorat Ænias for Didain, ingin Beoil:
‘A rigan,’ ar se, ‘is trom lim & is lesc indisin na scel sin, air is aithchuimniugud cumad & broin & doghaillsi dam na scela sin do indisin.
Gid ed dono, indisfed co cumair duitsiu ni dib, ar is ed as maith leat.
In tan tra rosithaigad Greic,’ ar se Ænias, ‘& dorcratar a righ & a taisigh & a curaid & a caithmilid fri re X mbliadan 'sin cathugad frinde, is e airic a rancatar Greic, each cranda do denum, a mbiadh X traighi ina fat, & L traiged ina lethad.
Togtair & tinoltair forgla curad & caithmilid & anraid Grec, & dobertar a mbroind in ech cranda iat, & iathar forro int each.
At iat so na taissich rotinoilit ind id_est Steneleus, & Tesandrus, & Acharias, & Toas, & Pelides, & Neptolinus, primus Machaon, Uilixes, Menalus & a n-as dech anruid Grec immale friu, X C a lin uile.
O tairnic tra do Grecaib, amal rob leor leo, cumdach & egar in ech cranda sin, fagbaid int each ina scoraib dia n-eis, & oclach a cuibrech athach uad, & tiaghait immalle lin a loingsi, co mbatar for scath indsi Tenedoss, a foluch.
O rochualamair-ni scuru na n-Grec do beth fass, & in coblach do imtheacht ass, rofailtigsim fris, & rofoslaigid in Trae, & dochuamar-ni d'fegad na scor fas, & ba haibind duind ac siriudh gach longphuirt, & siad fas, co fuaramar and int each cranda gan neach ina farrad.
Ba hingnand lind cidh 'mar'fhacsat Greic, & cid 'ma ndernsat isin romeid ut he.
Doruacht Timoedes ar ndochum, & is ed ronert, a breith isin cathraigh.
Capis immorro is ed roraid side: `Is demin' ar se, `ni rofagaibset Greic int arracht-sa gan indell uilc ecin and do lot na Trae.
Is ed as choir, a chor re hallt mara, no a loscad, no a thollad'; co festais cid nobiad ina medon.’
‘Doruacht Licon, mac Priaim, chucu in tan sin, & is ed roraid: `A Troianu troga, is mor in bæs fora taithi, ma credid na Grecu do fagbail in arrachta-sa ogaib gan celg and do bar lot.
Is demin' ar se, `atait sloigh Grec a foluch isin chrund-sa, no ata celg ecin d'ar lot-ni, no do scailedh muir na cathrach roime.
Na tabraid, a Troiana, tairisi don n-eoch-sa.
bed bes and, amdagar-sa na Greic triasin tan-sa rofagbaised' O roraid Lucon na briathra-sa, crothaid in gai mor bai ina laim, & focert urchur de co mbai ar bocad i mbroind in ech cranda. Focerd airmgrith dona miledaib andsin i mbroind in ech.’
‘Dofuaratar na Troianaigh in tan sin ægairi in ech cranda id_est oclach, & cuibrech fora lama ria druim anniar, & noberaid co Priaim, co roindised do imthusa Grec, & cidh dos-fuc is amlaid docuatar.
O rosiacht co mbai i fiadnaisi Priaim doroich cach ina dochum dia fegad & do chloisteacht ria scelaib.
In tan adconnairc na Troianu uime as cach aird, tuc-sam a tromosnad ass, & caiid, & is ed roraidh: `Is mairg damsa andiudh.
Ni fhuil mo din i talmuin toir no tiar, uair gid iat Greic nom-tairsidh, romuirfidis me.
Troianaig, dono, ad buidin bidbudh dam.
Romuirfet-sen me' Ocus dogni guba mor iarsin.
Dothædh ar craide dhaine fair, & oirchesmid de, & mhathmait a anum do, & dobeir Priaim comairgi do do fuaislaigid de, & roraid fris: `Lec uaid Grecu, & bi 'malle rinde dogress, & indis dund co fir cid ara ndernsat Greic in met romor ut int ech cranda, & cid rob ail doib do rochtain trit'
Torgaib Sinon a lama iarsin dochum nime: `Toingim' ar se, `fo deu nime nach abraim breg frib acht fir uile.
Is ed dlegait na Grecaigh dind a miscais.
Dligthi-si immorro, a Troianu, bar ngrad uaim, ar is sib dorad anacul dam.
Menerba, bande na n-Grec, is i sailet dia foirithin i cathaib dogress.
Dochuaidh Diomidh & Uilixes, co rosharaigset tempall Minerba, co romarbsat a coimedaigh, co tucsat arracht Menerba leo 'na scoraib.
O doruacht 'na scoraib rolassat a ruisc, & tainic allus mor goirt amal sal triana bullu.
Roling a n-airdi fo tri.
Rochroth a sciath forru, & robertaigh a gai, & rogab tra omun mor na Grecu triasna hairdib sin, & ba hecail leo Minerba do impod forru.
Roraid Calcus friu in tan sin: `Gabaidh' ar se, `na scuru, & ergid for fairgi; co tistair aris o Grecaibh for cul, nocho cuimgith dul arin Trai' Roraid dono Calcus friu co nderndais in dealb-sa in ech cranda do Menerba do chotlugud a fergi.
Is airi dono doraidh a denum co romor & gu roard conach cæmsad sibsi a breith isin Trae.
Air dia mberthai co mbeth os muraib na Trae oga fegad asa medon, rosestais lucht na hAisia co metis os muraib na Grecia ica n-indrad' Rocredid in scel-sa o Shinon ac Troianaib.’
‘Dorala dono olc ele and la tæb na tosca sin dochuaid Sinon do bregadh na Troianach id_est Lucon, in tan robai ic edbairt tairb moir do Neptuin, tancatar da nathraigh chucu don fhairgi o insi Tenidos co ngrain n-adhuathmair & a formnada & a cind a n-airde forro, & ruisc gera lasarda leo, & siat teanna tenntide, & a crais forloiscthe, & a tengtha for bertnugad & for fedughad ina cendaib, & teichmit-ne rempu fochetoir, & tairthid maccu Lucoin, & nos-ethaid, & tegaid co Lucon fen asa haithli, & iadait ima broind & ima braigit.
Doniat circlu dib, & ataigh Lucon oca taithmech de cona glacaib, & ac buiredach & ac becedach as co clethi nimi, & tegait na nathracha iarsin co tempull Menerba ina fiadnaisi, & nos-failgid fo chossaib & sciathaib Menerba.
Ron-geb oman & egla sinne uime sin, ar ba derb lind ba hair doratsat na nathracha amus ar Lucon cona maccaib arin gai tarrlaic a mbroind in ech cranda, & is ed roraidsim uile: `Berar int ech isin cathraig, ar is ed is maith lasna deib' Scailmit-ni muru na cathrach reme, & berar dochum na Trae, & rosiacht focetoir isin tairsech, co ndernsat na fir robatar and airmgrith mor, & anddar lindi andside ba he rath na bandea tainic tarin toraind, & bermait in arracht co mbi 'sin cathraigh.
Ba subach forbailid lucht na cathrach don gnim sin, & ba coro doib bron de, dia festais indi robai and iarsin.
Dogniam iarsin edbarta a n-onoir Minerba.
Tic in oidchi iarsin, & dotæd cach ina diaid dia tigh, & codlaid co trom na Troianaig, scith a aithle a n-astair & a sæthair.’
‘Tic dono coblach na n-Grec o insi Tenidoss co foill, co tarrachtatar port na Trae, & adhainter tobchaindeal i luing Aigmenon i comarc fri Sinon in tan robud mithig do oslugud don tshlogh robai 'sin ech chranda.
Adracht dono Sinon asa leabaigh in trath sin, & teid for muru na Trae, & o 'dconnairc in comarc, teid, & oslaigid don tshlogh robæ 'sin ech cranda, & tiagait-sium focetoir, & marbait in fialluch robai ic fairi na Trae, & oslacit doirrsi na Trae frisna Grecu, & dochuadar uile co mbatar for lar na Trae.
Ba cetchodlud damsa andsin, co n-aca chucum Echtair co mbron mor & co toirsi, & se ac cæ, & is i gne robai fair in tan sin, in gne i r-raibi in tan ruc Achil iarna marbad a cengal a ndiaid a ech & a carbaid timchell na Trae id_est a ulcha & a gnuis salach, a mong lan do chru & d'fuil & luaithred arna cumasc, a corp salach fuilide crechtnaigthi uime, & is ed roraid rim: `Teich, a meic' arse, `resin tenid-sea.
Atait namait ac inrad na cathrach.
Is duid aithnes anmanda do carat & a laimdeo.
Cuinnigh ferund fos i mbaile aile doib, ar adorchair in Trae annocht fri lar' Cen rom-ba-sa isin chodlud sin & isin aislingi, robatar na Greic ac indradh na cathrach & dochualaid in gairguba & golgairi & iachtach & eigmeach & mairgneach in tshloigh mormuirnigh na namat ag sladbrat & ic indradh na cathrach.
Rom-duiscther-sa as mo chodlud imon mormuirn sin & in tshlat-tuargain rolin in cathraigh, & rom-dhealb grain & egla & omon & tegim for mullach mo thighe ic cloisteacht cid robai and.
Co n-aca in tan sin in cathraig 'na hænchorrthair tenedh & co cuala in gair doronsat na sloigh & na stuic ica seinm seachnon na cathrach.
Rofhetar andside gur'bo iat Greic robatar and oc inrad na cathrach.
Rom-geb-sea ferg iarsin & don-gni damh dasachtach dim & gebim m'arm gaiscidh & tegim & in sochraidhi rom-len d'fhorithin in righ.
Doruachtatar dono chugum isin forithin sin Rifeus & Ipanis & Diamas & Corebus & doruacht chucum sochaidhe ele do anradhaib Troianach.
Focherdsam iarsin a cumasc na n-Grec & dothoit sochaidhe dib lind.
Robai tra aduath mor & duba & basugad & comartha bais sechnon na cathrach isin aidchi sin.
Doruacht chugaind isin tan sin Androigius ardtuiseach do Grecaib ac slaidhi & ac esargain & ac leodh & ac ledradh & ac dichendad na Troianach & doratsam-ne amus calma fair & dathoit lind Androghius & sochaidhe do Grecaib imalle fris.
Gabmait foirn iarsin armu & sciathu na n-Grec & adnaigim i cumusc friu dia marbad in bail a faghmais a mbæghal triasin celg sin.
Doriachtsam i cumusc Grec iarsin co tempull Menerba.
Ba handside tucadh Casandra, ingen Priaim, ar egin asin tempull.
Tiaghmait-ni dia cosnum friu ar nir'bo fulaing duind beth ica fulang gan dul dia foirithin.
Doberaid na Greic dono aichni foirn iarsin & impoid chugaind & focerdad ar n-ar & rothoit and Croebus, & Rifeus, & Ifanus, & Diamus, & Panachtus, & sochaide ele immalle Elaim-sea a sin iarsin, & Ipitus, & Pelias, & tiagmait co dind in righ d'fhoirithin Priaimh.
Bai nert mor andsidhe ac cathughudh tar cend Priaim.
Badar andsin teglach in righ fen & a amhsach & a sochraidhe as gach tir.
Roferad tra cath fichda, fergach, feochair andsin do cechtar in da lethi etir gaiscedachaib Grec & trenferaib Troianach.
Doluidh dono Pirr mac Aichil cona Mirmedondaib & co n-ogbaid indsi Scir uili triasin cath, & maididh rompu in cath & focerdaid ara mora & murait in daingin & brisid in rigdæ & dathoit Priaim do laimh Pirr meic Achil.
In tan tra adconnairc missi Priaim do thoitim, tic for mu menmain cuimni m'athar id_est Anacis id_est fer cumtha & comæsa Priaim.
Tic dono mo mathair, Uenir, in bainde, & gebid mo lamh 'na laim & roraid frim: `Cia morbruth fergi, no cia dasacht fil fort, in tan nach tabrai dot airi in senoir Anachis & do mac Ascan & do sedigh Creuisa do beth isin gabad atait & na Grecu ic indrad na cathrach & ica loscad umpo do gach leth & tussu forin cathugud dimain fora tai, uair rodhilsighset na dei adarthi uili dilgind na cathrach & na Troianach annocht, & ni thig ditsu tesargain.
Leig as in drochciall fora tai & dena mu chomairli-sea, air is fearr duid inas indi dogni.
Erigh do thigh, & beir leat t'athair Anachis & do mac & do bean & do laimdea asin cathraigh amach in bail a fuigbea diden forna Greco, ar ni fuil do din isin cathraig-sea anocht.
Erg co luath dot tigh.
Na len don dail fora tai.
Teich ass co calma & fagaib in cathraigh & cuinnich do din i mbaile aile ar adorchair in chathair-sea annocht'
Dochuadus-sa iarsin dom thigh do rer comairli Uenire, & rolegis uaim mo cathugud & doraidus fri hAnachis: `Doruachtadar ar namait i focus, & is mithig duin a teichedh, ar ni fuil ar ndin sund' Roraid Anaichis ni theichfed, ar ba fearr les a bas ica naimdib inas beathu iar n-orgain na Trai.
Ba dith in fiadhnaisea roraidis-sa frisseomh: `Fogeba-su co luath annosa inni sin, mad he do thoga; air doro Pirr cugut, & se croda fulidi iar marbad a meic a fiadhnaisi Priaim, & iarna dhichendadh fen iarsin.
Is demin fogeba-su bas uadh, mad ferr leat inas teched.
Dogebum uile in cetna dia n-anum sund' Ticim-sea iarsin & Ascan & Creuisa ac cai ina fiadnaisi & ic atach co tisad ar æn rind asin cathraich amach, & na tairisitis innte for cind na n-Grec dia mbasughad.
In tan tra adconnairc Anachis in doghaillsi moir sin & in bron foraindhe, ba galar trom laissium innIsin & ba cunntabairt lais cid dogenad, in dul leo, no in anad, & tocbaid a lama & a rosc dochum nime & is ed roraid: `A dei nime, tiged bar furtacht chugum, & nertaidh in comairli coir form' Tic dono in tan sin co hobond torand mor and, & tic do retla thaitnemach co soillsi dermair le do nim co ndesid for cleithi in tige i rabamar-ni co rosoillsigh coill slebi Ida.
O 'dconnairc Anachis innIsin is ed roraid: `Is maith in celmuine' ar se, `is relta inchoisc eolais moir & seda conaire sut.
Is intochta le.
Misi leb' ar se, `gan fhuirech fodesta gibe leath tiaghthai' Is ed dono roraidius-sa,’ ar Ænias, ‘in tan sin.
`Is mithigh teichid calma and.
Doruachtatar Greic i focus.
Ata tempull fas isin chnocthulaigh re cathraig amuig id_est tempull Ceriuir, & cid beg d'ar muintir ternas asin orgain, tiged connigi sin.
Beraid-sea dono Anachis ar mo muin in chonair raghat gu rub inand bas no betha duind.
Tæd dono Ascan iarsin immalle frim.
Teid Creuissa ingen Es inar n-airrchest.
Tabradh dono Anachis ina laimdeo lais ar ni coir damsa a thadhall & me crodha fuilidi ar marbad daine' O thairnic dhamsa,’ ar Ænias, ‘int aithisc-sa do rad, gebim Anachis ar mo muin & Ascan imalle frim, & Creuisa allaid cendaidh inar ndiaidh.
Nom-geb tra omun & egla mor.
And-dar lind is Greic nobetis ar ar cind gach conair dothegmis.
Doriachtsam tra as gach eslind co tempull Ceruire bai i tulaig ed on cathraigh amach.
Doroichet dono ar muinter uile coraigIsin acht Creuisa 'na hænur & ni fedar cid ros-fasto dom es, in scis imtheachta, no merugud for conair egin.
O thellus mu chell dia torachtain chugum, fagbaim Ascan & Anachis aga n-æs cumtha & rom-geb ferg & bruth & gebim m'armgaiscidh form, & teigim aris dochum na cathrach do iarraidh Creuisa.
Tegim ar mo lurg in conair tanag asan cathraig tus in tochrad im aigid.
Teigim dom thig fen dono fora hiarraidh, ar ba doig lim a himpud for cul dochum a leaptha laighi.
Ba lan dono in teach isin dona Grecaibh ica loscad.
Impoim-sea uaidib andsin co foill, & teigim d'iarraid Creuisa in conair robo doigh lim a dul.
In tan tra robadhus ag siriudh na cathrach as gach inudh i n-aroile co n-aca chugum delb Creuisa incus ba mo & ba haidbli inas amal ba haichnid dam dogres.
Sochtaim-sea ica faiscin ar ba hingnad lim in gne adconnarc fuirri & ni forcæmnacair a hagallaim.
Labhraid-si immorro frimsa & is ed roraid: `A chomaim inmain' ar si, `nocho deonaighit na dei duitsiu mu breith-sea leat asin tir-sea, & nocho rom-lecfet do Grecaib acht oirisfet sund icna deib.
Tusu immorro bia for loingis co fata & sirfea mor tire & muire n-anaichnid.
Ni geba crich no ferand, gid mor sirea dib, co ris co hEtail.
Fogeba catha mora & coctha inte, & is tusu bus fortail, & geba flaithius na hEdaili ar egin, & dobera rigain do dingbala inte & is dot shil betit flaithi, & righ, & ruirigh i n-Edail dogres.
Lesaig dono in mac mbeg rod-fuil etraind ar ndis, ar is coir a lesugudh co maith, uair is e bus righ i n-Edail ad diaidsiu.
Imthig fodhesta' ar si, `& beir bennachtain.
Misi, dono, na bidh m'iargno fort, uair ni legit mar æn frit' O rochuala-sa na haithesca roraid Creuisa, egainim-sea sin co mor & triallaim fo tri adamh laim do thabairt ima braighit, & elaid fo tri uaim, & ni mo tarrthus cend furre no forin gæth.
Impoim-sea iarsin co bronach, toirrseach, dochum mo muintire.
Tic dono soillsi maidni fai sin, & tinoilit cach as gach aird don fhoirind roela asin orgain inar ndochum, & doghniat uile a muinterus rimsa, & gellaid rim mu coimideacht gach leth noraghaind.’
‘Tiagmait uile iarsin ar æn la soillsi in læ id_est mesi & m'athair id_est Anachis, & mu mac Ascan gosin slogh rolen dind co sliab nd-Ida, & cumdaigther coblach againd and, & o thairrnic duind ar coblach do cumdach, tiagmait co Traigia, & o Traicia co hinis Deil, o sin co hinis Ciclaigh, a sidhe co hinis Creid, o inis Creid co hinis Sdrofaigh, a side co hEipir, sech ur na hEtaili i n-aitrebait Greic, seach Scill & Caruibdis co nguasacht mor co port slebi Ethna ait i n-aitrebait na Cicloipecda, a side co port Derpaine & co Sicil, & is andsin atbath in senoir m'athair-sea id_est Anachis, mac Caipes.
Tangamar dono a side co nguasacht mor & go combadudh & doruachtamar chugudso sund, a rigan.
Is i seo dono cumair in sceoil sin rofiarfaigis-siu dimsa, & mina bedh t'uaisli-siu leamsa, robad lesc lim a indisin, ar dobeir do-bron & dogaillsi dam athchuimniugud na scel-sa.’
Rochaitset tra in aidchIsin frisna scelaib sin, Ænias & Dido, & ba hoirfided mor don rigain cloisteacht Ænias ina cridhi gur'bo difhulaing di truma & meid seirce Ænias aice cona liged longad no codlad di.
O thainic la arnamarach roaigill a siair thairisi id_est Anna a hainm side, & is ed roraid ria:
‘A siur thairisi, is uasal oirbidneach særchlanta, & is maith a delb, & is bind a urlabra, & is maith a gal & a gaisceadh in duine-sea, & is suairc socharthanach he, & is urusa serc do thabairt do, & is demin gu rub do chenel dea do.
Meni chindind gan teacht co fear ele ar n-eg in chet fhir robai agum, ata do meid a sherce agum co mud duthracht lim feis les, mine gabad naire dim.
A shiur inmain tra ni thoill form a dichlith fortsu, uair is comrad ri tairisin he, rofuc mo chond & mo chiall uaim a fuil do shearc Ænias agum.
AraIsin is fearr lim talam dom shughad beo inas mo genus & mo nairi do mhillead’; & caiidh co mor in rigan id_est Didho, gur'bo fliuch a edach fora ucht.
A haithli na mbriathar sin do rad di, rofrecair di a siur id_est Anna & is ed roraidh:
‘A shiur inmain,’ arsi, ‘gidh sochaide do rigaib & flathaib na hAffraice tanic do tochmarc-su, tucais era forro uili, & ni rogab do meanma fear dib.
In tan fuarais neach rogab do meanmain, & is dingbala duit, & dia tucais searc is difhulaing duit, is ed is coir duit, snim & drochmeanma do dichar uait, do thir & do sochraidi do chaithim i mbeathaid aibind, oiregdha, forbailidh & æntugudh risin fher docharais, ar is ed dichuirfeas snim & drochmenmain dit, & dobera forbailtius & æbnius i mbethaidh duit fein.
tai dono nach tabrai dot uidh na tuatha nemnecha, olcacha etir atai sund id_est Getoltai, & Munegdai, & Siregdai, & Baircetai. Ata do mormiscais agna cebaib sin, & duthrachtain uilc do denum rit ar duthracht fuil agutsu doib sin id_est in dimegin tucais doib gan nech dib do thogha duit i lanamnus chugut.
Is demin lim is iad na dea doratsat in tshochraidIsin do Troiandaib do torachtain chugaind i n-aighid na cenel-sa.
fodera duitsiu na faice fen co mbia mornet & morgloir duit dia fasto na Troianu agut & dia ngaba Ænias chugat a lanamnus? is urusa duitsiu a fastodh uair is ed a hadbar id_est aimsir gemridh & doininde annosa and, & ni haimsir coblaig ar muir.’
O roraid tra Anna na briathra-sa fri Didain, is moide roadnustair serc Ænias i cridhe n-Didaine & rogab-si fo utmailli & siubal sechnon na cathrach uair robai serc Ænias ica loscad conar'lec di a fosugud i n-æn baili, & berid-si Ænias le sechnon na cathrach & taisbenaid do a seodu & a mæne & a huile indmus etir or & airget & sroll & siric & cornu & copana & gach inmus ar chena bai aice.
Rotriallad co menic indsaigidh for Ænias, & a indisin do med a sherci aice, & rofemedh doris ar med a nairi.
Nocho bid a hoirfided acht imagallaim fri hÆnias & fiarfaigid scela de.
Nochor tairisim etir dia meanmain.
Ni ba saim saidi no laighi di, na codlad na longad, & nochon fedadh maith do denum, & ros-ruc a cell uaithi & ros-buaidrestair hi roimadh serce Ænias aice.
Tic dono ara menmain do Didain teacht do shelg & Ænias imale fria, & foghabar o Ænias innIsin i cuibdius.
Dothæt in rigan in tan sin id_est Dido ingen Beoil, i comdail na sealga, & ba cæm tancas andsin for each mbuada cona dillait cumdachta fair, lene brecdathach cona cimus d'or derg uimpi, soighedbolg fororda aice.
Tancatar dono ocbaid na Tirda & na Sionda 'malle fria.
O rosiachtatar in sliab tra coraighit coir a sealga.
Suidighid cach n-æn ina inad sealga amal ba coir ocus taifniter chucu iarsin na fedmila asin tshleb.
In tan tra ba haine ic tafand na fiadmil nos-dortend in duibhsin & in gaillim & in casar & in toirneach & in tene gealan forro conus-rogab ecla & omun & gu roscailset & gu rotheichset cach dib dochum a thighi ar femeamh na sealga.
Teid dono Ænias & Dido ina n-æn dis ar teiched i n-uaim bai i comfhochus doibh, & dogniad a n-æntaidh andsin a ndis uair dorala a ndesid doib.
Bai dono in tan sin in bandea robai ic comforchoimed gnima caich, & ic indisin scel id_est Fama ingean Terra ica forcoimet.
Torothor grana dermhair iside, & si ac imteacht for lar & a cend etir na nellaib, lan do chluim o ind co bond, suil fo gach cluim ic forcoimet gnim caich, & bel & tenga gacha sula ac indisin na ngnim sin, cluas gacha sula dib ic cloisteacht na scel sin.
Is and immorro robid ic forcoimet forna holcaib sin id_est for muraib na cathrach & for clethib na tigeadh.
Is cuma roindisedh gai & Adfed in bainde sin id_est Fama do poiblib na hAffraice Ænias & Dido do fhes, & adfet dono don righ id_est do Ithearba in scel cetna, & ba fergach Itherba don scel sin ar dimigen mor lais, Dido dia obad fen, & fes la hÆnias di.
Is e ni doroine, dogni edhpurta mora do Ioib, & acainidh fris a ndernaid Dido.
‘In bean,’ ar se, ‘da tucus-sa inad cathrach agam sund, roob tiachtain chugainne i lanamnus & rofai la hAinias Troiannach, & is mor in galar lim inni doronsat gan a digailt forro dia cæmsamis.
Acht nama ni bern bægail in læch fuil and id_est Ænias, uair is lam a nead nathrach, is lua brot & lem chindh fri hall, is cuindchidh ugra & gledin gaiscid fair, & as fearg nathrach ima ned aigi, & is nert leomain, is bruth milead, is gal curadh, is lamach læch lais.
Bid calma curata a coimergi.
Ni lamhaim insaigid fair, cid olc leam inni doroine.
Ni chuimgim a digail fair, a Ioib, mina digla-su, ar is rit doberim tæb do digailt ar n-ancridhe for Ænias & for Didain.’
O rochuala tra Ioib in aines-sa doroine Itherba ris, roraidh Ioib re Merchuir:
‘Erg do agallaim Ænias fuil ac cumdach a cathrach ic Didhain.
Abair ris, `fagbaid in cathraigh, & teigid co hEtail' Ar is i n-Eadail ata a cindeadh do catha croda calma do denum, & righi do gabail esti ar egin, & airdflaithius in domain do gabail dia shil a hEtail.
Eirgidh iarum co hEtail & na hoirisid i Cartacin, ar i n-Edail ata a ndan do gach maith & dia shil dia eis.’
Dochuaid iarsin Mercuir risin teachtaireacht sin, & rogab a enceandaigh uime, & is cuma roimluaidhedh-se muir & tir, & gabaid a luirg n-encheandaighi ina laim id_est indara cend di fri beoad & in cend ele fri marbad & rosaigh co hÆnias in baile i raibi ic cumdach na cathrach, & lend corcra corrthurach uime & claideb orduirn co ngemaib carrmogail ina laim, & roraidh re hÆnias:
‘Ni hi comairle Ioib duid & Uenire do mathar, beth ic cumdach cathrach sund don rigain ro-cruthaigh do Didain, & dona Tirdaib, acht is i a comairli duidsiu, flaithus & oirechus do gabail duid & dod claind dot eis, & doraid ritsu int aithisc-sa & is e Ioib rom-faidis id dochum-su lesin comairle sin.’
O roraidh tra Mercuir na briathra-sa re hÆnias dochuaid uada & ni fhacaidh iarsin.
Ænias immorro rolaidh socht mor fair imon aithisc rochuala o Mercur & nir'lec labra do fri re.
Ocus arai sin, tra, roshantaigh imon comairli tucad o Ioib do dhenum, acht nama robai snim mor & cuntabairt ina meanmain ar ni rofitir cindus roraghad on rigain rouasail, rochar & doroine mormaith fris.
Is i comairli doroine, Nestor & Sergestos do gairm ina dochum, & roraid friu in coblach do ullmhugud, & do scibadh, & int æs cumtha uile do tochuiredh dochum a long, & gach ni do beth i n-urrlaime acu, & fis im dhochum-sa in tan tairgeobus leo gach ræd iarna coir.
Do-gnither tra in triall sin gan fhis do Dhidain, & ni dechaidh a hairi-si fri feall furri do Ænias ar med na serci & in grada robai etturu.
Tainic dono Fama ingen Terra in bandea co Didain, & adfet di in coblach do scibad dona Troiandib, & Ænias do triall uaithe dochum na hEtaile.
Bertaid-si aichni aicbeil forin scel sin, & teid a ciall uaithi & nos-geb fualung & dasacht, & tic co hÆnias & is ed roraid ris:
‘A aingidh & a etarisi, in n-edh doshailis dul a n-elud uaimsea amal sin gan fairiugudh damh? na tabrai dod meanmain ar coimsherc & ar cairdius & m'eg-sa dod gradh dia ndechair uaim amal triallai? nach fairichi conad and triallai do choblach i n-aimsir dhoininde moire?
Arna deraib-sea teilgim-sea, & arin toirrsi moir, & arin cæncomarc robai edraind, & arin coimsherc, airchis dimsa & nachum-fagaibh, & na herig uaim mata ma chata no mo dhethide agud, oirchis dim, & na mill mo muintir & cuir uaid int imradud fuil id meanmain.
A duine inmain, in fetarais co tucatar na cenela feochrach-sa na hAffraice fuilet umum miscais mor dam, ar dothogus tusu seocu fen?
Is ar du thogo-su damh dorad Itharba miscais damh.
Is ortsu roleigius uaim in clu genus robai form fri re cen.
Is trog duitsiu m'fhagbail arsein ar atbel-sa dot sherc-siu dianum-fagba.
Ocus dia mbeth comorba beag edraind, agum oirfided dut eis, as lugaide rocuirfed form do theacht uaim, & dobenfadh toirrsi & maichnighe dim dia mbeth agum in comarba sin dot eis-siu agum didhnudh.’
Roraid Ænias aga fregairt:
‘Is fir, is dethbir duit uile gach ni dia n-abrai, a rigan, & biaid do chataid & do sherc acaind i cen beim fein i mbethaid.
Ni har do thechedh no ar t'imgabail tiagmait uaid amal adberi-siu acht is e egin na ndea fuil ag ar mbreith co hEtail uaid.
Uair dia mad lend fen ar comus is i in Trae rocumdaigfimis & is inti rooirisfimis & nocho rachmais d'indsaigid tire no feraind ele esti.
Acht cena ni legaid na dea dund airisim a tir ele noco roisim Edail id_est Apaill & Uenir & Ioib ocus na dea ar cena, uair isin Etail ata a ndan dund airisim, & flaithus & oirechus do gabail.
Tic dono delb Anachis cugum gach n-aidchi im chodlud dom gresacht im dul co hEdail.
Tainic dono Mercur o Ioib chugum aigid i n-aighidh ar lar in lai da radh rim gan oirisim a tir ele co roisind Edail.
Ocus an, a rigan, iarum don tshnim fora tai, ar is egin rom-beir-se uait co hEtail, & ni dom dheoin fodhen teighim, & ni thalla form tairisium agudsu, a rigan, gidh saint leam.’
O rochualaidh tra Didha na briathra-sa roraidh Ænias, ros-gab ferg & londus re hÆnias, & is ed roraidh fris:
‘As demin,’ ar si, ‘ni hi Uenir bandea do mathair & nochon e Anachis Troiandach t'athair.
Is o cairgib clochdæraib slebi Chugais rod-coimbris, & is o fhothrib agarbaibh slebi Ircain rogenis, in tan nach impond t'aignedh frimsa, & me ac cai & ac derfadaigh ar do gradh, & me do thabairt failti moiri duitsiu, in tan tanacais do thuind baiti chugam & do ghabail i comflaithius frim roaincis do mhuinter & do longa gan loscad.
Tusa immorro, a aingidh & a bregairi, ic cantain breg & ica radh is dei doberat fort teacht i n-Eadail!
Gluais iarum i n-Eadail & na rub soraid ge roisir.
aris demin limsa, ma ta buide na trocaire ac deib nime, fogeba-su morimned don turus sin, & bud aithrech leat dul uaimsea, uair rod-baithfider & adbel-sa dot chumaidh & bud e sin ar ndhil ar ndhis’; & roboi Didho 'na tost iarsin & rochoe gur'bo fliuch a hedach fora hucht & roimpa uadha dochum a tighe & rofrithoilset a hinailte & ros-coraigset fora derghud, ar ros-lai a tamh & a taisibh iar n-impod di dochum a tighi iar n-agallaim Ænias. Ænias immorro ger'bo lesc les scaradh re Didhain & ger'bo duthracht les ni bud maith le do denum, & ger'bo scaradh cuirp re hanmain les scarad fria, teid dochum a choblaigh la forcongradh na ndea.
Berid na Troianaigh a n-ellaighi uile leo 'na longaib & rosiacht Ænias chucu.
Ba gaibthech, osnudach, inraithech beatha Didaine ac fegad a grianain ina timcheall & ac feghad na Troianach ig ellmugud a l-long & aca mbreith for fairrigi, & roraid re siair id_est re hAnna:
‘Erig, a shiur, do agallaim Ænias, & cuindigh dam, resiu adbel fen, in æn aiscid-sea fair ar ar coimsherc ar ndis, arisid agum co ti soinind do, & ni chuindeoch fair beth am æntaid lanamnus agum acht is lor lim uaidh a imagalaim & a fegad nama resiu ablur dia gradh, & deonaichfed do iarsin techt co hEtail.’
Dochuaid tra Anna do chuingidh na haisgida sin co hÆnias & doradad era for Anna.
O rofitir Dido era do thabairt fora siair, caiidh co mor, & ba fearr le a bas inas a beatha in tan sin.
Ni theighid Ænias dia menmain & is ed adchidh in tan rochodlad a mbeth a ndis id_est i fen & Ænias ac imthecht dithruib, & a fagbail fein do Ænias isin dithrum sin.
In tan doduiscedh, ba fearr le a bas anas betha.
Ni roibi ni doimraided acht fastad Ænias.
Roraid re hAnna:
‘A shiur inmain,’ ar si, ‘ado tenid moir isin tempull & loisc edaighi & armu & lebaid in fhir rom-fagaib ara selb tus in tabhrait na dea in fer sin ar culu chugaind.
Melfead-sa broin dom laim fen agan altoir & indara cos dam nocht gan iallagrand & in cos ele 'na hiallagrand.
Is demin mene thi in fer sin id_est Ænias for culu chugumsa ri sin, adbel-sa co demin dia sheirc.’
Doronad dono in sæthar sin cona thuilledh leosum, & ni thormaigh, uair noco tainic Ænias co Didhain.
Tainic dono in adaich iarsin, & cidh cia rochodail and 'san aidhchIsin nochur'chodail Didho.
Robdar imda a himraiti, & a comairle, uair ni rofhetir cidh doghenadh, ar ruc a cond & a ciall uaide, & robuaidrestair med serci Ænias in rigan.
Ænias, immorro, rochodail-sen co saim i n-arus a luinge, & tainic Mercuir chuigi ina codlad & roraid fris:
‘A meic na baindea,’ ar se, ‘is bæglach in codlud dogni.
Cidh dia leci uait coir na gæthi, uair ata do mhed fergi na rigna rit co nduthraicend gach n-indell do denum umut dot fhasdud aici ar is derb le adbela dod gradh dot eis?
Imthig co luath, resiu ti in la, ardia n-oirise co maidin doberthar longa chugaib for fairrgi, & not-berthar ar eigin for tir ar culu, ocus loiscfiter bar longa for lar na traga in bar fiadnaisi dia n-oirisidh co soillsi lai.
Eirg & teich co luath asin phort atai.’
Duiscis Ænias arsin asin tshuan chodulta ina raibi, ocus nertaidh & gressid a muinter co fagbaidis co luath in port i r-rabatar & co roseoldais amach forin fairgi iarsin.
Tainic soillsi na maidni and fai sin, & roerigh in rigan faIsin co moch ina grianan & rofegh uaithi na purtu & in fairrgi, & adconnairc na purtu fasa & in coblach ar seolad tarin fairrgi uaithi.
Tuairgidh a bruinde fo tri andside & scailidh a folt, & adnaig a gol esti, & is ed roraidh:
‘Uchan uch, dochuadar-sum ass annossa.
A deo nime & talman, is truagh in bregadh tuc forrn in duine tangnach tainic chugaind.’
Ros-geb buaidredh & raibeis mor iarsin, & is ed roraid ria muintir:
‘Ergidh coimergi calma curata, & gebidh bar n-armu, & berid bar longa i ndhiaidh na Troianach, & tobraid lib iad for culu dochum tiri, & loiscidh a longa ina fiadnaisi.’
Impoidh a meanma fria o roraidh na briathra-sa & fiarfaigis:
‘Cid raidim, no cia ni labraim?
A n-egmius mu celli atu ac imrad in neich imraidim, ar is me foden foruair int olc-sa dom thiachtain, uair dia mad ed dognend-sea in tan tainic Ænias cona muintir chugum do thuind baiti, a muinter do marbad, & e buden, & a longa do loscad, nocho digelta forum, & nocho biad dund int olc-sa de id_est ar n-ec do gradh Ænias, ar is ed immorro doronus-sa, gach maith co n-rancatar a leas do thabairt doib la tæb a n-anacail, & doradus mo flaithus & me fen re tæb gacha maithusa robai agum do Ænias, & rofell-sam formsa & rom-facaibh iarsin.
Gu rodiglat dei nime fair inni dorone rim ar ni roichim-sea a digail fair.
Masedh rochindset na dei riachtain do eigin co hEdail, co rub aimreidh do a aitreb, co tugat na dei coimerghi bagach, brigach, borrfudach le tuathaib na hEtaile co fergach, fegh, fuilechdha, a cathaib croda curataibh ina agaid, co rucad a coscar co tæthsat leo a muinter ina fiadnaisi, & ni rub tualaing a n-anacail, & romarbthar he fen iartain & cu raib a corp fo conaib & fiachaib & ethaidib in aer & ni rofagba neach dia adnacul a ndhighail in neich doroine rimsa.
Is i mu thimna duib, a Thirda, fri bas, gu rab bar cogad & cogad bar mac & bar n-ua dogres frisin cenel-sa na Troianach teid uaind i n-Edail.’
O roraid Dido na briathra-sa uili, dochuaid isin codulteach i codlad ar æn & Ænias & teid isin lebaidh i mbitis, & togbaid in lebaid, & silid dera, & nochtaid a cloideam bai ina laimh, & nos-leg uime, & nos-marband fen, ar ba ferr le a bass inas a betha a n-egmus Ænias.
In tan tra rofairichset a muinter in gnim sain do denumh do Didain, atnagaid for gol & basgairi, & roclos co cleithi n-aer in gair doronsat.
Doroich a siur chuice iarsin id_est Anna, & gebid a cend ina hucht & ba bronach, dubach, derfadach Anna don gnim sin id_est do eg a sethar, & ba he sin, tra, derid cairdiusa Ænias & Didaine.
Cen tra, robai Dido forin luaidren-sa, rosaig Ænias co mbai for fairgi mara Torrian conach facatar tir na talmain acht in fairgi umpu do gach aird.
In tan tra ba haine do Ænias seolud co hEtail, dorchaigid in la, dluthaighid na neoill, feochraigid in gæth, tic ainfine mor isin fairgi, feraid tromfhliuchadh dermair forsin fairgi & forsin cablach, impoid in gæth i n-aigidh na seol cona cæmnacair soighidh co hEtail.
Roraidh, tra, Palinurus, luamairi luingi Ænias:
‘Roimpo in gæth,’ ar se, ‘ri ar n-aigid, robu fhearr in choir dund co Sigil inas co hEtail etir risin gæth sin.’
Is ed roraid Ænias:
‘Seolaid romaind,’ ar se, ‘co Sigil ar ni fuil tir ele is fearr lind dul inas in tir a fuil Achestes i rige, & taisi Anaichis.’
Impoid a seolta iarsin co Sigil.
O 'tches in coblach iarsin co port na Sigile, dotæd Achestes in rig cosin port ina comdail, & ferait failti friu, & dobeir aigideacht tairisi muinterda doib in aidchi sin.
Isin maidin arnamarach gairmther a mhuinter co hÆnias i coimthinol & is ed roraidh friu:
‘A chenel sær o bunadh na ndea is bliadain lan cosin laithi-sea andiu o roadnaicsim Anacis, & doronsam sollumain & edbarta dono ara anmain & bidh sollumain agumsa dogres in la-sa cebe tir a mbiu.
As demin lim conid iat na dei dono doratsat sund co Sicil don chur-sa ar daigh co ndernmais sollumain & edbarta dona deib sund ar anmain Anachis.
Tiagam uile dono imalle co hadnacul Anachis, & denum edpurta dona deib, & cuindgem coir na gæthi dund arna deib.
Tiagam dono i cind I X laithi o 'niu dochum n-æn baili uile & dentar cuibleng mor againd inar longaib & imarbaig retha & dibraici & cluichi & tobarthar do chach a loighidheacht amal dligfes do rer a buadha.’
O roraid Ænias na briathra-sa, dochuatar a lin uile co hadnacul Anachis id_est Achesteis cona muintir & Ænias cona Troianaib & doronsat edpurta o bes gentligi for anmain Anachis id_est doradadh do ardigh do nua fina forin adnucul & do airdigh ele do lemhnacht & do airdig do Tic dono in tan sin chucu asin adhnacul nathair adbulmhor ingantach co ndathaib ilib & dotæt etir na hairdiogha & na telchuma, & blaisidh na hidhbarta & impoid uaidibh gan urchoid aris isin adhnacul.
Ba failidh leosamh innIsin ar ba doigh leo is o Anachis tainic in techtaire sin ina ndochum do airitin a n-udbarta.
Isin nomad laithi iarsin tainic Ænias mac Anaichis & Achestes imalle cona slogaib & co sochaidhe moir leo cosin port i rabatar a longa co ndernta cuibleng long acu.
O rosiachtatar uili tra na longa co-hairm i mbatar, roordaig Ænias I II I longa do breth isin coibling co ceithri tuisechib intu, & roordaig luagh a buadh donti dibh roberad buaidh id_est airm cumdachta & edaigi datha cona n-imdhenum oir & airgit.
Is iat taisigh rothogait isin coimling id_est Gias cona luing id_est Cimera a hainm side;
Cloandus cona luing id_est Sgialla a hainm side;
Menestes dono cona luing id_est Pistris a hainm side;
Sergestius cona luing id_est Centurus iside.
Is e fod rohordaiged in coimling id_est carrag robui forin fairgi tall ina fiadnaisi for aighid in puirt coraigi in charraig sin anund & anall aris coraigi in port.
Dochuatar tra na taisigh sin co cæm & co cumdachta ina longaib, & rosuidighset a longa, & rothocsat a forni leo, & roseolsat ara seasaib amal ba coir, & rolasat a rama uili ina rumaib, & robatar iarsin ic urnaidi in chomairc in tan bud mithigh doib coimleagan.
O thairnic doib a corugudh roshennedh stoc doib d'fhogra imtheachta for fairgi tre chombaigh coimlenga.
O rochualatar iarum guth in stuic, rolaisit fo combaigh amach forsin fairgi fochetoir.
Ba talchar tren tairptheach, & ba calma curata, & ba fortren feramail fureachair roferad in combaig sin ac trenmiledhaib Troianach do chosnum tossaigh.
Robai a maccalla isna trachtaib re med a muirni.
Berid long Gias edh foda dib fochetoir;
Cloandus, is e ba nesa do luing Gias;
Pistris & Cendturus ina ndiaidh side fo coimrem & comluas rogabsat coimsiugudh don chomurdhudh.
Roraid in tan sin Gias re Menoistes:
‘Is romor,’ ar se, ‘leigi in long amach o thir.’
Adraigh Menestes, & nir'leg dochum na cairrgi in long a focus tire.
Rocomfhoigsich Cloandus do luing Gias, & rostiur Cloandus a luing etir Gias ocus tir.
Rofergaiged Gias andsin & roindsaig Menestes & rola tar bord na loingi 'san fairgi, & rogab fen sduir a luinge.
Rosoich dono Menestes iarna lothrugad docum tire id_est luamairi luinge Gias, & adnagaid an dæscursluagh o gairib uime.
Berid dono Sergestus & Menestius for luing Gias & fobraid Sergestus broinde a luinge do breith seach luing Menestius.
Ataigh Menestius ag gressacht a muintire andside:
‘A anradu inmuine,’ ar se, ‘denaidh calma.
Gen gu roisim tossach doraith, nachum-legid fo deiridh.’
Doberaid andside co dichra lasin imrum foirind luingi Menestius.
In tan tra robadar forin combaig sin id_est Menestus & Sergestus, focerd in long i roibi Sergestus & lenaid for carraic, & adnaghaid lucht na luingi a ngair estib, & adnaghaid ac tarraing oirech a luingi don charraic, & ic tinol na ramadh robristea do threthan na fairrgi acu.
Cen tra robai Sergestus cona muintir isin gabud sin, teid Menestius, & se forbailid, secu, & fobraid for tarrachtain luingi Gias, & teid seach luing Gias, & ni roibi roime in tan sin acht in long i roibi Cloantus, ar is iside 'na hænur robai rompu in tan sin.
Robhai tra combaig mor etir in da luing sin.
Ni raibi neach dib i n-allsad.
Ba laidir fortren feramail roferad an combaigh sin, Menestius ag gresacht a muintire co roistis tossach, ar ni roibi rompu acht æn long;
Cloandtus, dono, ac nertad a muintire na rolegtis uaidib an tossach tarthatar don tus na cairrgi.
Is doigh tra rosoisid Menestus tosach meni soised Cloandtus a muinigin na ndea muiridhi, & meni gellad edpurta do denum doib, ar tosach do tabairt do.
Rosoich tra Cloandtus tria atach a deao, & tria dhaigimrum a muintire, port rompu uili ar tus.
Fograid Ænias andsin o guth mor ba he Cloandtus ruc buaid na coimlinge.
Bert do mind do luir fora chend i comartha buadha do breth do.
Dobeir a onoir choir do cach dib iarsin.
Dobeir talland airgit & lend chorcra chorrthurach do Chloantus.
Dobeir do Menestus luirigh tredhualaigh cona cathbarr oir & airgit, & in cetna do Ghias, & dobeir do Sergestus druinig maith ar tesargain a muintire in tan ros-la forsin carraic.
O tainic tra in combaigh sin na long, teid Ænias gusna sloghaib robatar immalle fris i m-magh fairsing bai i comfhocus doibh i ndentais sloig Sigile ænach.
O rosiachtatar tra uili in mag sin, roraid Ænias friu:
‘Dentar,’ ar se, ‘combaig reotha & cebe beras buaid and, doberthar do luagh a buada.’
O roclos int aithisg sin do rad do Ænias, tainic cach as cach aird and id_est tancatar Troianaigh & Sigelda i cumusc fri araili.
Tainic Nisus & Eoarilius a tus do muintir Ænias.
Tainic dono Diores & Salius & Patron do Troianaib fos.
Tainic dono Elinus & Paropesta oglach Sigealda.
Tainic sochaidi la tæb in fhiallaigh sin.
Roraidh dono Ænias friu sin:
‘Na bidh domeanmain foraib, uair dogentar bar riar, uair ni bia neach agaib gan ni.
Doberthar a riar comadhais do chach uaib.’
O roraid Ænias na briathra-sa, suidhigther cach dib ina inadh techta, & reathaid iarsin o rochualatar guth in stuic.
Berid Nisus ead foda uaidibh fochetoir.
Is e fa neasa do id_est Salius, & re fhota etaru, Epriailius isin treas lug, Elenus ina ndiaid sen.
Diores dono i comfhocus do Elenus ina dhiaidh.
Rosoighset amlaid sin co focus don chomhartha.
In tan tra ba haine do Nisus ic rith rompu, focerd i fuil baili in romarbad mairt gairit roime sin, & Nisus isin fhuilredh sin, doroich Sailius cuigi.
Nos-indsaighend Nisus dia tairmeasc ar chind daigh co ndeochad Ebrialas, ar ba fear caradraidh do he, & ba fearr la Nisus Ebrialus do breith buadha ina Sailius.
Dothoit dono Sailius le Nisus co mbatar 'na ndhis ina laighi.
Teit Aurilius seocu andside conid e rosiacht ar tus in comhartha, Elenus iarsin, Diores fo deoidh.
O roferad tra in combaigh, dorad Ænias in tuarastal do chach dib amal ro-dechtait.
Roraidh Ænias:
‘Dentar,’ ar se, ‘cluichi ceast againd fodesta.’
Adracht andsin Daires Frighius & rogab ceasta uimi id_est lamana iadside do shechidh tairb robidis fo lamaibh na miled co roichtis a formna & a slinnena & cengal etaru tiar fora formna, & ialla a cendaib a mer & mill luaidi forrthaib, & congebid ceachtar in da miled na mill sin dia araile.
In tan robitis coimeolaigh is and foceardaid na mill sin i cendaib araile acu.
In tan dono nachad coimeolaich traiscirther int aineolach.
Atraigh iarum Daires, & dobeir les tarb, & a aiderc ina laim, & is ed roraid:
‘Ma ta don tshlogh neach lasin eter in tarb-sa da chosnum, tæt alle co feram gliaidh.’
Bad comlund roghna Daired cluichi quest.
Ni roibi do Troianaib fer a freagra acht Alaxandair mac Priaim a cluichi quest.
Is lais adorchair buiden rotren isin cluichIsin fos ac leabaid Eachtair meic Priaim.
Bai dono Daireid fri re cian, & ni fhuair neach do Troiandaib na do Shigeldaib dia fregra.
Robai dono isin airecht in tan sin senoir iar cur a militachta de do muintir Acestes & is sochaidi dia ruc buaidh cluichi cest in tan fa hog id_est Eantellus a ainm side.
Adaigh dono Acestes ic faslach for Antellus tocht i n-agaidh Daired, & is ed roraidh fris:
‘A threnfhir thoghaidhi & a chuingidh coimnert cotaigtheach, is dimain dund gach buaidh tucsam cugaind as gach aird in tan nach dingbai Daired dind andiu.’
‘Is demin,’ ar Anteallus, ‘dia mad he in tan rom-ba-sa co luthmar lan dom brighaibh dotisad Daired do chuindghid chugat, rochoiscfind-sea co luath don muirnn fora ta.
Andiu immorro in tan isim senoir ni cubaidh rim comlund re fer n-og co luth & co l-lathar’; & taisbenaidh duib cesta Eirich robatar aigi, & as dib rochathaig Eiric fri hErcuil, V II seicheda tarb intib co mellaib luaidi estib.
Rosochtsat uile 'ca fegadh ara romed leo & is mo dono roshocht Daired inas cach.
Roraid in senoir andsin:
‘Robad ingnad lib dia mad iat ceasta Ercail adchithea o rochathaig fri hEric, & masa omun la Daired tiachtain i n-aigidh na cest sin fuil umum-sa, cuiredh a omun uadh, & cudrumaighther ar ceasta’: & focerd de a cheasta & cudrumaigther la hAchaistes & la hÆnias iat fri ceasta Daired & dothæd iarsin co hinad in chomlaind & doroich Daired & cumaiscit & a ceasta andsin & focherdaid gliaidh croda churata andsin id_est Daired & Antellus.
Esairgther o cheachtar de a chele co fortren feramail & co læchda laidir lamchar & co fichda fergach fuirechar tara slesa, forna lecnib, & forna mullaigib comdar crechtaigh crolintigh & dobeir Antellus in tan sin sinidh fair i n-airde, & tocbaidh in laimh ndeis co mbai os mullach n-Daired & rob ail do builli digla do fhuirmed a mullach n-Daired.
O'dconairc Daired inni sin, scuchaid ara cul riasin mbuilli cona tairtheadh in builli e, & o nach tarthaidh in builli tend for Daired, dothuit Anteallus a ndiaidh in builli rodichra tuc co mbai a gnuis fria lar.
Laither gair mor andside co clos co clethi nimhe, & adnaghaid fo combaigh chuigi Sigelda & Troiandaigh, & rosoich Achestes chuigi for tus & ros-tocaib he, & ba nair le hAnteallus inni dorala do & dos-fic a brig & a bruth in trenmiled, & tintoidh aris dochum in comlaind, & ba mairg do Dhaired tairisimh ara chind in tan sin, & ba fearr do na toirised.
Ron-esairgind Anteallus in tan sin co fichda fergach furechair co ngresaig d'a deis & d'a cli imalle cona cæmnacair a cend da tocbail lais, & cor'emhid fair ic teichedh remhe ocus Antellus ica sruigledh d'a deis & d'a cli i n-æn fheacht.
O'dconairc Ænias Daired do forrach do Anteallus adraigh d'fhoirithin Daired ocus nos-tesairgind aire, & scuirid in deabaid, & berair Daired etir dis iarsin dochum na long, & nocho toirised a sceith fhola, & focerdad bruirigh a fhiacal amach lasin fhuil.
Doberar in tarb iarsin co hAntellus & dobeir Antellus bem d'a cest do etir a da adairc co robris in cend cosin inchind & co ndorchair for lar gan anmain and, & dobeir fretech na dingned cluichi ceast o sin amach.
Roraidh Ænias iarsin:
‘Dentar imurbaigh shoigdeorachta againd fodesta.’
Cengailter colum agaib iarsin do feren seoil luingi Sergesti, & dosæg Agestes & Ipocon & Menestius & Eredtion & tairthit a fidbaco & gabait a soighid & focearrtar craind etaru cia dia toicherad ar tus int en da lot.
Tochraid do Ipocon tosach, Menesteus ina diaidh, Eretion iarsin, & Achestes fo deoidh.
Doleig iarum Ipocon a shoighit co ndechaid isin feren seoil.
Doleic Menestius iarsin a shoighit co roledair in snaithi robai im chois in eoin aga chengal frisin crand & ni roletair int en, & dochuaid int en iarsin for foluamain fon reim sin i n-airdi ær.
Dos-farrlaic dono in tan sin Eredsion a shoighit isin ær for amus in eoin, & ron-anic he, & dothuit, & se marb, dochum lair.
Achestes dono ni roibi aigiside ni dothelgfed d'a shoighit a haithli in eoin do marbad, conid edh doroini isin uair sin do thaisbenadh a urchair & a dibraicthe.
Rothelg iarsin a shoighit, & lasaidh in tshoighet isin ær amal soighnen, & roinngantaigh na sloigh inni sin.
Roraid Ænias:
‘Is maith,’ ar se, ‘in celmuine ut, uair is e uaisli Achestes icna deib fodera sud.’
Dobeir dono Ænias aisceda mora & maine imda do Achestes d'es a buadha & dobeir a techta do chach o sin amach.
Dogairm Ænias chuigi in tan sin Epitiden comalta Asgain, & roraid ris ina sanais:
‘Eirg,’ ar se, ‘co luath, & abair re hAscan tinolad æs ocbaid in tiri cona n-eachaib, & coraighed marcshluagh mor aigi co maithib in tire uime, & ticed co croda 'chum in ænaigh chugaind, & Asgan rompu cona airmgaisced forin ech buada tuc Didhain damhsa, & dentar ænach suairc siræbaind aigi a n-onoir a senathar Anachis.’
Doroine Asgan dono amal roraidh Ænias, & tancatar in gasraid gegdha sin rompo isin ænach, & roferadh co haibind oiregda int ænach.
Ocus ba hadbulcuimnech le hIunaind a aincride la Troianaib, & faidid Iris uaithi dochum bandrochta na Troianach baili i rabatar ica longaib, & slat ac toirsi & ag acaine Anachis & a mbethad fen & ara fot leo robadar for loingis a tir do tir gan oirisim i n-æn baile.
In tan tra robatar forna himraitib sin, doroich Iris chucu, & saighidh etaru i medhon i ndelb Brea seitig Timoire.
Is ed roraidh riu:
‘A Troianu trogha, is doiligh daib int imthus fora taithi o thir do thir fri re cian ac indsaighid Edaili, & Edail for bar techid.
Ba coro tairisim sund ac Sigil ag Achastes uair tainic Casandra banfhaith chugumsa i fis, & is ed roraidh:
‘Denaidh Trae sund i Sigil, & oirisidh inti, & loiscidh bar longa’; & teit ina fiadnaisi, & dobeir tenid isna longaib, & rosochtsat andside in bandrocht Troianach & ni fhedatar cidh doghentais.
Ba handside roraid Pirgo, muimech claindi Priaimh & is i ba sine immorro don bandrocht:
‘A maithri inmaini,’ ar si, ‘ni hi Brea dochithi, uair rofagbus-sa Brea i n-eslainti ina leabaidh annossa, & ni hetear le tiachtain isin tinol-sa, acht is bandea eigin tuc in comairli ud duibh, & is follus asa rusc & asa himtheacht & a foghur a gotha conid bande hi.’
In tan tra robatar forsna briathraib sin, teid Iris ina fiadhnaisi for foluamain isin ær.
O 'dconncatar-sum sin ba derb leo is ona deib tucad in comairle ut doib.
Doraidset uili ba combaidh do loscad a long.
Rosoich in scel sin dochum in ænaig na loscadh, & fegaid lucht in ænaich dochum na long co n-acatar in ciaich & in lasair dona longaibh ica loscadh.
Dotæthsat tra lucht in ænaig etir cois & cairptheach do thesargain na long.
In tan atconncatar na mna na sloigh ina ndochum nos-geb omun rompu & ba haithrech leo inni doronsat.
Atnagait na sluaigh ac dibud na tenteadh & ac tesargain na long o doruachtatar.
In tan doruacht Ænias dathogaibh a lama ag atach na ndea co tisadh cobair uaidib do tesargain na long.
Nir'bo cian doib tra co tainic duibshin & fleachad trom gu rodibastair in tenid uili & cona raibi acht airim cethri long d'esbaid forna longaib.
Ba snimhach tra Ænias don gnim sin & nir'fhidir cidh dogenadh.
Tic chuigi in tan sin in senoir Nautes & roraidh ris:
‘Na dena snim don melladh tugadh fort, acht dena mo chomairli-sea id_est tobair Achestes chugut & athain do do sheanoire & t'æs mbædbudh & gach æn lasa scith beith imaille frit for fairgi & tuc t'æs mbeodha lat co hEtail.’
Tainic adhaigh doib iarsin & rothogaib Anachis id_est a athair cend do Ænias isin aidchIsin & roraidh fris:
‘Dena,’ ar se, ‘in comairle tuc Nautes duid, & beir lat a n-as fearr gal & gaisceadh dod muintir co hEtail, ar fogeba catha i n-Edail co dur doiligh, & rigi a les firu beodha do breth lat inti ocus fagaib th'anrighe a Sigil ag Achestes, & erig iarsin do agallaim Sibilla, & dobera Sibilla onoir & eolus duidsiu gusna grianbhrughaibh iffirn bail i mbim-sea, & adchifea-su andsin gach æn genfis uaid do righaib & flathaibh i n-Etail & a ngeba do dinghnaib & cathrachaib i n-Edail’; & o roraidh Anachis na briathra-sa roling isin ær iarsin.
Doroine Ænias in comairle sin & roaithnestair do Achestes in foirind diar'b ail tairisimh i Sigil & rogab-sumh uad, & dorad failte & inad cathrach doib & doronsat a tomus a ndis Ænias & Achestes rigmhur na ratha, & dochoraigset do reir crandchair in chathair sin id_est a chuid do chach dib don chathraich, & doradsat cuma na Trae furre.
Ocus o thairnic tra doib ordugudh a cathrach amal ba coir doib, & o thairnic aithniugud a long & a lesughudh, tainic feth & coir na gaithi doib.
Tancatar ar æn dochum in puirt a mbatar na longa, & robatar re hedh lai co n-aidhchi ac imagallaim andsin ria n-imscaradh & ba bronach toirrsech ciamair geranach int imscaradh sin.
In lucht diar'b ail toirisimh i Sigil arna toirrsiugud a tir do thir, ba ferr leo teacht ar æn ria muintir co hEtail anas toirisemh dia n-es a Sicil.
Nos-comdhidnand Ænias dono in tan sin o briathraib ailgenaib & nos-aithnend a l-laimh Achesdes & toirisidh a Sigil.’
Dogni dono Ænias edhburta dona deib id_est do Neptuin & dona deibh muiridib ar cheana, & tic feth & coir na gaithi doibh, & seolaidh in coblach amach for fairgi, & seolaidh rompu Palamurus id_est luamairi luingi Ænias, & seolaidh in la sin co haidhchi, & ba cendais rethineach in aidhchIsin & dothuit a codludh cu trom forna feraib, scithchaib iar sæthar doib imruma in læ co n-aidchi; & tic dono Somnus id_est dia in colluta esidhe a ndelb fir do muintir Ænias, Probandus a ainm side.
Tic co Palamurus & adbert fris:
‘Ad scith adrasda, & atait cach ina codlud isin luing & is rethinech in muir, & codail athach becc, & leg damsa in sdiuir do gabail.’
‘Ni legiub,’ ar Palamurus, ‘is morfeacht rom-breg in fairgi & ni thibur tæb ria.’
Crothaid Somus andside, iarna tumad i sruth Lethi, in gesga bai 'na laim, & dothoit a chodlud fair focetoir.
Amal rochodail, focheard Somus dar bord na luingi, & ni roibi a cobair de dia cur isin fairge, & adnaigh Palamurus ac digairi & ag atach luchta na luingi, & ni rofregairset do nogur' bathad Ocus in tan rofairig Ænias in long do bheth for fordul gan luamaire oga follumnugud, eirgidh fen, & teid forin lai.
Is ed roraid:
‘Trogh sin a dei Palamurus.
Is trom a ghalar form a beith anocht for muir gan adnacul’; & sdiuraidh Ænias in long iarsin co port Obea, & tiagait in coblach a tir andsin, & fadaid tenid doibh, & fuinit & berbaid biada fos.
Teid dono Ænias in tan sin do agallaim Sibilla, banfaith amra iside, i n-uaim i n-Eboea, & Apaill doberid fis di; & o rosiacht tra Ænias ina dochum, raidis fria:
‘A Shibill ronæmh, aga ta fis na todochaide & na cobra, nach can acht fir dogres, in roichim-sea Etail, & in fuil forba for ar nguasachtaib inar Troianaib?’
Is edh roraidh Sibilla frissium:
‘Soichfiur-su co hEtail, & geba flaithus Edaili, & dobera rigan inte & fogeba morchogadh & morimnedh a fochaind na rigna sin aga cosnum rit.
Arai sin, na treig-siu dona holcaib sin Edail, ar gidh mor n-imnid dogeba, is tusu bus fortail fo deoid, & in baile as nach saile furtacht d'fhagbail, is as dogeba id_est o Gregaib.’
Is i fregra dorad Ænias fuirrisi:
‘A ogh,’ ar se, ‘ni hanaichnidh damsa docair d'fhagbail guse, & rofetar fogeb fos.
Acht ata æn itchi agum re cuindchidh fort.
Is e m'athair Anachis romfaidh ad dochum do chuindgid na hitche sin, ar ni fhuil dod dichumung, & oirchis, a ogh uasal, dimsa & d'Anaichis imon itchi sin, & is i seo m'itchi id_est treorugudh & eolus uaitsiu damsa co rius do agallaim Anaichis fuil i ngrianbrugaib iffirn.’
Is i tra fregra tug Sibell banfaith:
‘Is urusa duid dul i n-iffern, uair is oslaicthi dogres bis doirsi iffirn; & gidh edh is doiligh tiachtain ar culu ass aris.
Gid doilig, dono, mased as saint leatsu teacht egin i n-iffern do fhis Anaichis, erg ar tus isin coill & ata i medon na coilledh crand co nduillebar n-ordha fair, & dia fagba in crand sin, tarraing cugut gesgda de, & fasfaid gesgda aili ina inud fochetoir, dia ndeonaiged na dei duid.
Ocus muna deonaiget, immorro, ni cumgai-siu ni do ben de dod laim na do iarund aid ail duit.’
Roraid dono fri hÆnias:
‘Is marb,’ ar si, ‘fer enecgrais duit dod muintir dot eis gein atæ sund, & is gad mor ic lucht in choblaig uile a eg in fir sin.’
Ba dubach, dono, Ænias don sceol sin, & teid dochum in coblaigh, & Achates imalle fris.
In tan rosiachtatar dochum a coblaigh, is and robai Misenus stocairi Ænias marb arin traigh ara cind arna badud do deib in mara ar imarbaig do fri stocairi Neptuin id_est re Triton.
Adnaichther acu iarsin Misenus o bes gente.
Teid iarsin Ænias isin caill do iarraidh in gesgdha ordha amal roraidh Sibill fris, & adnaigh ic atach Uenire co rofoillsighed do in gesgda ica mbai d'iarraidh.
Nir'bo chian iarsin co n-aid da colaim for foluamain co ndeisitar for lar ina fhiadnaisi.
Atgeoin andside conid i Venir ros-faid chuigi iat do tabairt eolais do in conair roraghdais na heoin roime co ndechsad ina ndiaidh.
Tiagait iarsin na colaim for luamuin co hisil roime & sesium ina ndiaid ica leanmain cor'thoiris forin crand gusin duille n-ordha fair.
O rosiacht Ænias iarsin gusin crand fora rabatar na colaim, & gne oir fora duillebur, brissid Ænias chuigi, & se failidh, gesgda don crand, & teid & a gesgda lais, co teach Sibill & dogni edpurta do deib iffirn amal roraidh Sibill fris, & o thairnic do denum na hidpurta, rola a muintir uadh dochum a coblaig, & rooiris a ænur 'malle re Sibill do teacht doib i n-iffern ar turus a ndis ar nir'bo toil do deib iffirn nech ele do riachtain imalle friu na do rochtain chucu acht mairb nama.
O roscar cach friu roraidh Sibill re hÆnias:
‘Dena calma innocht,’ arsi, ‘& rigi a leas trenaigned do denum.
Is olc & is aduathmar in chonair triallmait tocht’; & teit iarsin Sibill reme i n-umdorus iffirn.
Teit dono Ænias co dana & co trenaigentach ina diaidh.
Ba forgranda aduathmar dorcha doimtheachta in conair dacuas and tria cailltib duarca dubdoirchi gan soillsi grene intib na esca i ndorus iffirn.
Ba handsin rosuidigit aidi & aitreba doib i ndorus iffirn dei in broin & na duba & na digla & in galair & na tedmand.
Is andsin dono ata bas & teidm & sendatu & omun & uacht & gorta & aidilge.
Atat and dono arachta granda aduathmara re feghadh.
Atat dono de na debtha id_est Discordia iside, & is e folt fuil imo cend id_est trillsi do nathrachaib nemi.
Robatar dono ill-delba aile torothar and, & siat aigthidhi aduathamar co mad phian throm la cach silledh fora ngnusibh.
In tan adconnairc Ænias na torathair imda aduathmara sin, rogab egla & moromun rompu, & nochtaid a chlaidem do chathugud In tan atconnairc Sibill Ænias ac nochtadh a chlaidibh is ed roraidh ris:
‘Ni rigi a les inni dagni ar ni fhuilet sund acht scatha brege, gan churpu umpu, & ni hegen duit a n-omun fort.’
Tiagait iarsin Ænias & Sibill a coir a seda co sruth Aiciron.
Is andsaide bai Caron ag imorchor Aciron ina luing, senoir eside, & ulca liath imleabar fair, & se fen urda fuilide.
Co n-acatar dono in tan sin na sluaga & na sochaidi isin purt ac cuindghid arrtharaigh fair oca atach & ac siniudh a lam cuigi.
Nogebedh forend dib cuigi ina luing, roobad foirend ele & ni thabrad arrtharach doib tar sruth Aciron.
Roiarfaigh, dono Ænias in tan sin do Sibill:
‘Cia sloigh so dosoigh dochum na haba, & cid fodera in darna lucht do gabail chuige do Charon, & in lucht ele do obad do.’
Roraid Sibill:
‘In slogh mor-sa adchi-siu ac tiachtain dochum na haba do chuindchid imorchair go Caron, daine sin dona dernad techta n-adnucail, & bid fri re C bhliadan ar sechran for bru na haba-sa co ndentar techta a n-adnucail, & is iat sin in lucht dia tabair Caron obad.
In lucht dia ndentar tecta adnacuil berid Caron iadsaide focetoir darin sruth-sa anund isna grianbrughaib.’
Rosochtastair Ænias o rochuala int aithisg sin roraid Sibill, uair ba trog lais in sluag mor adchonnairc do beth a seachran, sochaidi dia aichintib fen dorala do co dubach toirrsech and.
Dorala do, dono, Leocaspin & hOrentes tancadar ar æn rissim on Trae & robaided a luing na Liceada.
Dorala do dono Palamurus, & se dubach dobronach toirrsech taidiuir, & roiarfaigh Ænias de cid fodera a toitim asin luing isin fairgi.
Roraid Palamurus Somnus dia chur ar egin ina chodlud co ruc in sdiuir lais.
Robai tri la 'na bethaidh forin fairgi ac leanmuin na sdiuire conidh isin ceathramad la robaided & roraid:
‘Mu chorp,’ arse, ‘& tond na mara ica imluadh dochum tire’; & roguidestair Ænias co rugad imalle fris tar sruth Aciron isna grianbrugaib.
Roraid Sibill frisseom:
‘Is bais duidsiu sin do chuindgid for Ænias, ar ni legaid dei iffirn nech ele do theacht in leth sin acht in lucht di ndentar tecta adnucail.
Tusu dono forcerdar du chorp a tir & adnaicfither & biaidh th'ainm-siu dogres forin lug sin.
Raga-su iarsin isna grianbrughaib.’
Ba buidech Palamurus don athusg sin.
Teit Sibill & Ænias iarsin co port srotha Aciron.
Ocus doroich Caron chucu co forgarb ainsergach andiardha, & is ed roraidh:
‘Ænias, cidh dot-thuc sunda air techta lasna deib iffirn, duine corparda co n-armaib do thiachtain chucu.
Eirg as, & na tarr chugaind seacha sin alle.
Imthigh ar culu gusin mbaili asa tanaghais.’
Roraid Sibill re Caron:
‘Leig ass inni fora tai, uair ni do denum uilc frib tainic in fear-sa cugaib acht do fhis scel a athar id_est Anachis fuil a n-ifern tainic.
‘Togaib, a Ænias,’ ar Sibill, ‘do Caron in gesga orda fuil agut, uair nach denand cendsa frind chena.’
In tan adconnairc in gesca focerdh a feirg de & dobeir in luing chuigi & tiaghaid ar æn id_est Ænias & Sibill chuigi isin luing, & tiagait tarin sruth gusin port anund, & duroich Ceruir cu Oirc chucu andsin gu garbh & gu haduathmar & focherd Sibill a conmir do ina beolu, & oirisidh in cu ina tost iarsin fochetoir.
Tancatar seacha iarsin Ænias & Sibill.
Rochualatar isin inad ba coimnesa doibh acaine na naiden ciche as marb foa cich.
Robatar dono isin inadh ba coimnesa dhoibsen i n-iffern in fhoireand forar'laied cin bregi nach dernsat & romarbait ind.
Robatar isin inadh ba nesu doibside i n-iffern in fhoirend ros-marb buden.
Indar leo beith i ndrochbeathaid isin domun abhus gur'bo fearr a mbas inas a mbetha.
Atat dono circaill do Sdix do fhlaithib ifirn timcheall in fhiallaigh sin ica fasdudh i n-ifirn.
Edh cian on inad sin atat muigi caintecha ifirn.
Is intibside atait in foirind adbatar do sherc i fhos isin tshægal.
Isin magin sin robi Pedra & Prosis & Eripeli & Eucateas & Pasiue & Ludamia & sochaidi diairmhide ar ceana.
Is atarusen dono robai Didho ingen Beoil ros-marb i fen do sherc Ænias.
In tan tra rosiacht Sibill & Ænias na maighi sin, dorala dono Didhain chuici, & dorad Ænias aichni fuirthi fochetoir, & is ed roraid ria:
‘Is sæth lim,’ ar se, ‘& is galar trom t'fhaisgin sund, a Dhidho, ar rofedar is ar mo sherc do-fuarais bas.
Dos-tuingim-sea duid ar dei nimhi & talman & iffirn, is egin rom-ruc-sa uaid, & ní has mu dheoin fen tanac, & na teich romum, a righan, acht toiris rem agallaim.’
AraIsin ni thard Didain fregra for Ænias acht dorad a gruaidi & a hedan & a gnuis fri lar cen robui Ænias ic labra fria: & o roraid Ænias na briathra so re Didhain, techid Didhain uadh do shoighidh Ibsichei in fhir oca mbai re hÆnias, & ní tard fregra for Ænias.
O dochuaid Didhain uad gan fregra fair, nod-geib for toirrsi, & imthighidh i ndhiaidh Sibille in chonair dochuaid reimhe.
Tecmaidh ina n-aigidh and slogh mor do curadaib Troianach im tri maccaib, Antenoir id_est Glucus & Medontus & Tersilocus, & im Ideus, & im tri maccaib Priaimh id_est im Ectair & im Treolus & im Alaxandair ron-altad i sleb Ido & im ill-tuisechaib aile do Troiannaib.
Rogallraig dono cu mor Ænias ac fegad in lochta sin.
Dorala dono iarsin doib sochaidi do miledaib Grec, & o thucsat side aichni for Ænias dochuatar for teichedh remhe.’
Roraid dono Sibill re hÆnias in tan sin:
‘Ata delughadh da conaire sund,’ ar si, ‘id_est conair for ar laim deis, isside teid co muru dind in righ i n-iffern & isna grianbrugaib.
Conair ele dono & is iside teid co lugu na pian co grinell iffirn.’
Fegaid Ænias in tan sin fora laim cli co n-agaid in dunadh romhor & tri muir ina thimceall, & aband mor ina timcheall side & si for lassad, tor roard iarnaide for lar in dunaidh, & Tessifoine robai and, ocus brat derg uimpe, & si for mullach in tuir sin, & si gan chollud dogres ic fairi in dunaid sin.
Rochualaidh dono Ænias in tan sin isin dunud in acaine moir & in mairgnid & in golghaire & in slattuairgnidh & in esargain & in luagair granda rotrom.
Rola dono Ænias oga cloisdeacht sain & ron-gab egla & omun mor & roiarfaigh iarsin do Sibill:
‘Cia mor muirn-seo rochluinim?’
‘Isin dunad adchi-siu,’ ar Sibill, ‘is andsin piantar lucht na col & na peccadh & æs in gæ & in ethigh & na gaide & na slat & na saraighi & na n-uili chol ar cheana; & is i an gair rochluini-siu aga sraigleadh anosa & ica pianadh; & ge nobeth C gin agumsa & C tengad in gach gin & guth iarnaidhi, ni cæmsaind a thuirim na fhaisneis duidsiu, a Ænias, an lanpian doberar forna peccachaibh a n-ifern & isin dunad adchi-siu ara n-imad & ara linmaire & arin egsamlacht na pian sin, & gach æn teid forsin conair-sea fuil for du laim cli is iat berar isin dunad ut na pian d'a ndamnad and.
Is lor atam sund,’ ar Sibill, ‘acht tiagam in leth rotriallsam.’
Tiagait iarsin for conair dia laim ndes gur'riachtatar grianbruigi iffirn id_est muighi ailli edrochta.
Atet suarca solusta iatsaide co n-aibnius mor intu.
Sluaigh imdha intib ic cluichi id_est buiden mor, & forind dib ig imrusgal, foirind ic lemnigh.
foirend ele, & tinol mor & airechtus and, timpanacht & cruitireacht & duanoirfidedh ecu.
Tiagait-sium tra seach na sluagaib sin co ruachtatar gusin inad a roibi Anachis isna grianbrugaib.
Amal adconairc Anachis Ænias ana dochum togbaidh a lamha ag atlugad dona deib Ænias do torachtain chuigi, & failtigis fris, & is ed roraid:
‘A mec inmuin,’ ar se, ‘doruachtais fo deidh, gidh mor do mhuirib & do thirib anaichintib doshiris, & gidh mor do ghaibthib fuarais ic torrachtain.
Is subach & is failid lim do thorachtain’; & ted Anachis rompu iarsin co tulaigh aird bail a taisbenadh co l-lus & i n-aichenad in lin do righaibh & do fhlaithib & do uaislib rogenfedh uait i n-Edail.
Is amlaid robai in tulach a ndechatar & si lan do shluaghaibh & d'oireachtaibh, & o rosiachtatar in tulaig sin, roraid Anachis re hÆnias:
‘In slog-sa uili adchi, is e do shil-siu uile & do cland sain i n-Edail, & is uaid genfed uili in slogh adchi’: & teit Anachis fora tuiremh & fora n-aichni do Ænias gacha foirne dib fo leth.
‘Int oglach atchi, & in gai re ais, Silus a ainm sin id_est mac beras Lauina ingen Laitin deitsiu sin, & is e gebus rigi Edaili a ndiaidh Asgain do meic-siu, Prochas as neasu do, Capus ina fharrudh side.
Romolus in fer thall adchi & in cathbarr cirach fora chend & bid lais cumdaigfer in cathair id_est Roim & is uadh ainmnighfer Romanaig;
Numa & Pampillus as nesu do Romul;
Tullius & Osdilius as nesu do Numa.’
Rotaisben do iarsin & rotuirim gach æn robai in gach oirecht fo leth dofacaib isin tulaig id_est na Taircind i n-oireacht for leth; na Deici a n-oireacht aile; na Druisi a n-aireacht ele; na Graice i n-oireacht ele; na Scipe i n-oireacht ele; na Pabe i n-oireacht ele;
Iuil Cesair & Octafin airdri in domain co fine na Sesarda imalle friu i n-oirecht ele, cach dib amal sin ina oireacht, amal dogabadh fair.
O tairnic tra do Anachis taisbenad in tshloig moir-sea rogenfed uaid a n-Edail do Ænias, rotimain Sibill & Ænias celebrad do Anachis.
Tancatar uad a h-iffern arin dorus n-eburnete & dochuaidh Sibill dia huaim, & docuaid Ænias dochum a long, & ni roibi d'Ænias don sceol sin adconnairc acht taibsi ina menmain amal bis duine iar n-aislinge no i remeg.
O rosiacht tra Ænias docum a coblaig d'aithle na taibsIsin tarfas do oc Sibill, ocus o tainig rethinighe a ær do & feth forin fairgi, rofagaib port Epoea & roseolastair co hEtail & robi for seolad co rithinach in la sin co n-aidchi.
Ocus rosheolatar sech in dind sin i raibi in bandrai rocuired na daine rightis cuici ina n-æs uallach & ina conaib allta tria brechtradh druideachta in tan ba hail di a fasdudh aici id_est Cirece ingen grene.
Roingaibset na Troianaigh iarum in crich i roibi in bandraIsin ar na rofhastadh aici tria druideacht amal rofast Uilixes aice co cend mbliadna & rosai a muintir ina conaib alta.
Robatar ac seolad isin aidchIsin co maidin.
O tainic in maidin doib adracht seach fhorar talmun chucu in grian alaind orda & roruaimnigh a ruithne rempu in fairge or bu cæm corcorda a dath.
Ba halaind aibind in maitin sin.
Ba ræthinach ær inti, & ba fethamail fairrgi.
Adconnairc Ænias uadh in tan sin fidnemedh alaind for bru in mara bail asa tic sruth Tibir, & elta do enaib gach ceniuil ein oc snamh for duim in inbir, & ba lor d'æbnius cloisteacht frisna hil-ceolaibh doghnitis na heoin sin.
Atconnairc dono in cæmtracht gainmide n-alaind n-oiregda imon inber sin.
Roraidh Ænias in tan sin ria muintir:
‘Tabraidh duind,’ ar se, ‘in coblach innsa port n-alaind ut adchiam.’
Doratsat an coblach a tir a n-inber srotha Tibir, & ba subach forfhailidh leo gabail and.
Ba fada robatar aga indsaigid.
Ba failid & ba hemh leo torachtain chuigi, in tan doruachtatar Laitin mac Puin meic Picc meic Neptuin meic Saduirn meic Pal loir meic Pic meic Pel meic Tres meic Trois meic Mesraim meic Caimh meic Noe.
Ocus is e ba ri a n-Etail in tan sin senoir sona soburthanach in Laitin sin.
Ba foda & ba airegdha & ba hoirbidnech a flaithus.
Robhai imud gach maithusa i n-Edail re remhis.
Ni roime immorro do chlaind aige acht æn ingen.
Ba suairc sochraidh sognimach særchlanda socheniuil in ingen sain.
Is i ba cæmhi do mnaib & ba hingen dingbala do Laitin hi.
Tainic æs tochmairc di.
Robatar flaithi & maithi, rig & ruirig & urrigha na hEtaili ica tochmarc.
Robai dono Tuirn mac rig na Rudulta ica tochmarc.
Ni bai a n-Edail læch bud cæmi na bud fhearr gal & gaisced ina side.
Ni roibi dono bud sairi na bud fhearr cenel.
Righ immorro a athair & rig a senathair & rig he fen.
Roshanntaigh dono in rigan Amata bean Laitin co mud do Turn doberthea a hingen & co mad e bud chliamain muine betis na dee ag toirmesc a tabartha do tria derbairde brechta do denum doib.
At e seo na hairde isin id_est luir coisegarta do Apaill robai a medon cathrach Laitin & 's on luir sin ainmnighther Luirintighe do Laitintaib.
Tainic iarum saithi beach go rogabh a mbarr na luire sin.
Ocus is ed roraidset druidi ocus faidi Laitin, is e ni rothurchan in derbairde sin, fear do thiachtain asin aird asa rancatar na beich dochum Edaili & airdrighi na hEtaili do gabail do, & is e bud cliamhain do Laitin.
Robai dono Laitin la n-æn ac denum idparta a tempull na ndea, & Lauina a ingen ina fharrad.
Tainic lasair tenedh do nim a fhiadnaisi Laitin, co roloisc a trillsi im chend Lauina i fhiadnaisi luchta in tempaill, & co roloisc in uili chumdach robai uimpi, & co rolin in tempull uili in lasar sin.
Ba haduathmar leosam in taibsi sin.
Ba snim lasin righ immorro la Laitin 'aduathmaire & a graindecht & 'agairbi.
Is e ni doroine Laitin.
Dochuaid co haithescul Puin a athar dia fhiarfaighi do Phuin cidh rothurchansat na hairdi aduathmara ut dorala do Lauina dia ingin-sium; & doroine udpurta mora do Fuin id_est romarb C cærach do amal ba bes doib & rolaigestair for croicnib na cærach sin.
Rochuala-sam iarsin co hobund in guth isin aithesgul & is ed roraid ris:
‘A meic inmain,’ ar se, ‘na tabair th'inghean do fhir Laitindai a clemnus, uair ticfaidh fear echtrandcrichi chugut sund.
Is do ata i ndan clemnus rit.
Is fis ata conach t'ingine.
Ticfa clu mor & maisi diar ceniul-ne don clemnus sin, uair genfidh on fhir sin & o t'ingin-siu rigradh na hEtaile, & genfidh dono uaidib airdrigh na huili domun o thurgbail co fuinedh grene.’
Ba failid tra don aithisc sin tuc Puin do, & nochor'dichel, & roclos fo thuathaib Edaili int aithisc sin.
Doronsat dono na Troiandaigh in tan sin a coblach dochum puirt ic inber srotha Tibir, & tancatar fen for tir, & deisidar forin feoraind fallain i fosgadh na cailli for bru in phuirt & doratsat chucu ubla asin chaill ar ba fogmhar in tan sin, & doradad biad asa longaib, & doduatar a miasa ar ba terc biad acu iarsin.
Roraid dono Asgan:
‘As olc indi daronsam ar miasa do ithi.’
Rofhregart do Ænias o rochualaid inni roraid Asgan:
‘A meic,’ ar se, ‘ni ba holc bias de acht is maith uair is ed robai a ndan & a tairngire dund co mad e oired robemis arin sechran imalle gan ferand d'fhaghbail noco n-ethmais ar miasa id_est bairgina robitis acu fo guit dogres i baili i caithfimis iad is andsin dogebmus crich & ferand.
Ro-chomaillead rinde aniu in faistine sin id_est ar miasa do ithi duin ar terci in bid againd.’
‘Taisceltaid & bendaigidh, a Troianachu, in tir a tarla daib sain,’ ar se, ‘uair is i bus atharda & bus forba diles duib in tir sin dogres, & denaidh udpurta dona deib, & aidchid Ioib & Apaill & Uenir & na dei ar chena gu rub soraid duib atrib in tiri-sea doruachtabair.’
Doghniat dono iarsin a n-idpurta dona deib & tic torand mor and iarsin fo tri a comartha shoirrthiusa doib Ar maitin roraidh Ænias friu tiachtain dochum n-æn baili co roiartais inad a cumdaigfidis cathair doib.
O thainic tra soillsi in læ arnamarach tancatar na Troianaigh co hæn baili & rothocbatar inad cathrach & daingin doib a tæbh srotha Tibir, & rofæd dono Ænias uadh iarsin C læch dia muintir do agallaim Laitin & gesgadha pailme ina lamaib i comartha sitha.
Rothoiris Ænias fen immorro ac cumdach na cathrach & ic togail a mur.
Rosiachtatar dono techta Ænias co cathraigh Laitin.
Ba haibind dono & ba subach forbailid robas for faithchi in dunaidh sin Laitin id_est foirend and ac imrim each, foirend ele ac soighdeoracht, foirend oc telgad fhogha, foirend ig ain liathroiti.
O 'tconnairc in lucht sin in slog n-anaichnidh docum na cathrach, teid marcach uaidibh cona fis do Laitin fir a n-egusg anaichnidh do thiachtain dochum in duine.
Roraid Laitin a tabairt cuigi isin righdai a r-raibi, & deisidh Laitin ina rigshuidhi imedon in righdai sin.
Ba hurgna in pealaid righda i rabus and, C columan fora lar fuithi ica fulung.
Batar dealba ailli imda arna rindadh inte id_est dealba a athar & a shenathar.
Robai dono and delb Saduirn & Picc & Puin & Iain.
Rorinta and dono delba rochaithigset o chen tar cend na hEtaili.
Rorinta and dono delba & fuath na n-arm & na luirech & na sciath & na cloidim & na soighetbholg & cendmila tucsat a coscar catha & comlaind o echtarcenelaib amuigh chucu.
O rodesid tra Laitin ina shuidhi isin pelaid righda sin, tugaid chuigi na Troianaigh & is ed roraidh riu iar torachtain:
‘Ro-fetamar-ni,’ ar se, ‘bar cenel & docualamar bar righcathair.
Indisid duind cena cid as ail duib sund, & cid ni conaighid, & cid 'ma tancubair tar il-muirib & il-tirib otha Asia co tracht na hEtaile.
In ar aineolus no ar merugudh tancubair, no in egindail ainfine rodus-tuc?’
Rofregair Illeonius do muintir Ænias don righ do Latin:
‘A rig uasail airechda do chlaind portrathmair Puin meic Picc, ni merugudh & ni haineolus & ni hegendail ainfine dos-fuc co hEtail acht is d'ar ndeoin buden & is do reir ar comairle tancamar co hEdail.
Ata rig firen craibthech againd as maith gal & gaisgidh id_est Ænias mac Anachis do chenel rigdha claindi Dardain meic Ioif, & is e dos-fuc sindi i ndochum-sa do cuingidh in foit bic i ndingnem cathraigh mbic dun a tracht na hEtaili ogutsu sund.
Ocus ni ba domaisech duidsiu ar toirisim-ni agut.
Bud maith ar ngnim muinterus & ar ngnim catha & comlaind duid dia ris a leas.
Sochaide targaid cumaidh crichi & feraind do tabairt duind acht nir'lecset na dei duind oirisium aco id_est Apaill & Ioib, & is ed roraidset rind torachtain co hEtail, uair is i n-Edail ar mbunad, uair is do sil Ioib duind.
Atait dono againd sund aisgeda bega tuccad duit o Ænias id_est cuach ordha robai ag Anachis & ac Priaim & barrin id_est mind cind & flesc righda Priaim & brat corcra corrturach.’
Nochor'thocaib Latin a rosc cen bai Ileoinius forna briathra-sa, & robai a menma ac scrutadh na faistine doroine Puin do im clemnus do denum re fer ectrandcheneoil & rogab a menma conad e Ænias in fer echtrandceneoil rotairngiredh do a clemnus fris.
Roraid dono Laitin a haithli in scrutain doroine:
‘A Troianu,’ ar se, ‘gebmait na haisceda tuc sib leib, & molmaid iad & rod-bia-su indi iari, a oglaig.
rod-bia inad cathrach & imud degtire, & eirgid-si & abraid re hÆnias tiged chugaine conaigi so, & rod-bia aigideacht & failti, & rod-bia tresi & caradrad, & bidh inill do, gia thi. Ata ingen agum, & ni legit na dei dam a tabairt d'fhir Laitinta, ar is ed aderait, is do fhir ectrand ata a ndan & a tairngire a tabairt, & is fris ata a conach, & genfidh uaidib riga na hEtaili & airdrighi na n-uili domun o thurcbail co fuinedh, & doberthar in ingen sain do Ænias, ar is demin leamsa is e in fer echtrandcrichi rotairngired do clemnus rim Ænias.’
O roraid Laitin na briathra-sa, roforchongair fora muintir tri C each buada robatar for lesugud aige do thabairt chuigi cona srianaib cumdachtaib leo d'airgit, & d'or buidi, & dorad na heochu sin a lamaib muintiri Ænias.
Doradad cuigi dono carbat cumdachta & da ech do sil grene fai dia tabairt for cend Ænias fen.
Dochuadar iarsin a muinter for cend Ænias Laitin gusna hasgadaib sin leo co sid & co tairisi do & co n-aididin clemhnusa fris.
In tan tra adconnairc Iunaind cruthach rigan Ioib na Troianaigh do dul forir i n-Edail & beth doibh ic cumdach cathrach inti, & sid & clemnus d'fagbail doib o Laitin o righ na hEtaili, ba galar trom lesi inni sin, ar ba cumain le a haincride re hÆnias dogres.
Rochroith a ceand & roraidh na briathra-sa:
‘Is truagh damsa,’ ar si, ‘nach cuimgim olc do denum risna Troiandaib misgnecha-sa rochuatar i n-Etail.
Tucus-sa amais mora, & roelodar as gach amus dib & as gach gabud tugus-sa doib tar mu sharugud ar egin, & adchim dono annosa rosiachtatar in leth rothogsat id_est co hEtail, & atait amal is maith leo fen, ac cumdach cathrach doib dom aindeoin-sea & ata Laitin a clemnus Rom-clos-sa Ænias & ni cuimgim olc bud leor leam do, & uair nach erghit lim dei nime do tochur for Ænias, raghat a muinigin dee iffirn do thochur fair imale frim.’
O roraidh Iunaind na briathra-sa, dotæt co ferg mor le & londus dochum talman, & gairmidh chuice Elegto ingen Plutoin ina gradaibh, uair ba hiside bande na himchosaide & na deabtha & brisde sida & tabartha cogaid & catha.
O doruacht Elegto co hIunaind roraid fria:
‘A ogh cumachtach,’ ar Iunand, ‘tabair uait in aiscidh so chuindgim, uair tig dit, mad ail duit brisiudh caradraidh gacha æn bis iga denum fri aroili, & doberi imcosaid etir na derbbraithri & debaid co marband cach dib aroili, bris in sidh so fuil etir Laitin & Ænias & tobair imcosait aturu, & na leig clemnus na nuidhed cairdisa doibh & tobair imcosait etaru co romarbha cach dib a chele.’
Rogab dono Electo do laimh o Iunaind innIsin & dochuaid focetoir co tech Laitin & dochuaid do shaighidh na righna id_est Amata il-cruthach righan Laitin.
Rofhaslaigh fuirri a hingen do thabairt do Tuirn mac righ na Rudulda, & co mad eside bud chliamain di & na dernadh clemnus na caradradh re hÆnias ocus brisiud in tshida & in caradraid rotriall Laitin do denum re hÆnias.
Rosæbad tra Amata tria faslach Electo, & rogab for bron & toirrsi ara hingin do tabairt do Ænias & ara nemtabairt do Thuirn & dochuaidh d'agallaim Laitin & is ed roraid fris:
‘A righ,’ ar si, ‘oirchis damhsa & dot ingin fen, & nachum-saraigh & na dena clemnus risin laithighi Troianach ut fuil ic crechaireacht i tir a tir, & ragas uait amarach a tir n-aili acht co fagba coir na gæthi, & beraid t'ingin-siu les a slad, amal ros-fuc Alaxandair mac Priaimh Eleand Legata ingen Tinair ben Menalus meic Aidri lais a Laighdemondaib co Trae.
docuaidh dot tairisi-siu re Tuirn o cein, cid dochuaid in snaidm menic doroni dono Tuirn fortsu im tabairt Lauina do? Masa cliamain echtrandcrichi iarri doreir tegasc na ndei fort, ni mo as eachtrancrichi Ænias anas Tuirn, ar is do Grecaib do Tuirn iar mbunad, uair is a Mecnib a cenel, & ni do Laitindaib do, & ni docho Ænias do toircetal dona deib i clemnus duidsiu amal sin inas Tuirnd.’
Cia doraid tra in rigan co dichra in imcosaid-se Ænias re Laitin ic toirmesc clemnusa re hÆnias, nir'gab Laitin uaithi in imchosait sin acht is ed rosantaig Laitin clemnus re hÆnias.
O roemidh tra in rigan Amata impide for Laitin imoni rochuindig fair, ros-gab ferg & londus re Laitin.
Ocus ros-gab fualung & dasacht & dochuaid a cond & a ciall uaithi, & rofhuadaig a hingen le a ndiamraib & a coilltib ar na tuctai do Ænias hi.
O rochualatar tra mna & maithi & ingenraid na Laitinda Amata do techt & a hingen i ndithrumaib ar imgabail feisi le hÆnias, dochuatar a ndiaid Amata isin dithrum i raibi ar ba catamail leo Amata.
O rosiachtatar dochum n-æn baili & Amata, roraidh Amata friu:
‘A sheathra inmaine, denum idpurta dona deib cona rolegit clemnus do Laitin fri hÆnias.’
Ocus doronsat edpurta amal roraid Amata In tan tra ba lor le hElecto doroine do imcosait a tigh Laitin, dochuaid do thig Thuirnd meic rig na Rudullda co hairegda & nos-dealband a richt Calibe bansagart Iunaindi iside & is i ferais aduaith moir int egusc & is ed roraidh ris:
‘A Thuirn,’ ar si, ‘is i Iunaind rom-faid-sea chugutsu da radh frit 'na leg do flaithus & do mnai cuindchidha uait do Ænias Troianda' uair d'a leigea do Laitin clemnus re hÆnias, bud cuitmidi & bud athrigh is airIsin dobert Ænias fritsu.
Erigh & geb t'armu & tinoil sloig, & sochraidi, & urriga Edaile, & indarb na Troianaigh a hEtail & loisc a longa & impo iarsin for Laitin, & muna thuga duit a ingen ar ais, tobaigh ar eigin hi.’
Is ed roraid Tuirnd friasi:
‘Deithiti deaa & didin tempaill, is ed is latso, & ni himluadh catha etir rigaibh, a Cailibe.’
O rochuala Electo na briathra sain roraidh Tuirn fria, nos-geb ferg & londus fris, & nos-dealband ina delb fen & ba hetig aduathmar in delb sin.
Ba garb granda grugach a gnuis.
Batar feochra feighi fuilide forderga foluaimnecha na ruisc londa lasarda robatar ina cind.
Trillsi do nathrachaib nemi is e folt bai imon cend.
‘Fegh let, a Thuirn,’ ar si, ‘mo dhealb annosa, & in tabrai aichni form?
Is misi Electo,’ ar si, ‘a hiffern, & is me dobeir dogres in onoir catha & debtha, & basa daine & is me dobeir fortsu comtriall catha fri Troianu.’
Rochuala Tuirnd na briathra-sa Alecto.
Rogab side bruth & brigh & ferg & londus & saint catha fri Troianu & fri Laitintaib ar æn rian.
Roforcongradh uadh iarsin for Rudulltaib tinol ina dochum; & o do-ruachtatar ros-neart & ros-greseastair co rochothaightis co calma fri Laitintaib & fri hÆnias cona Troiandaib co rodilsigdis Edail & co rochuirtis in loinges echtrand ut esti & co roindarbdais iat tar il-muire.
Rogabsat Rutullta dono do laim co ndingnitis inni sin.
Teit Electo immorro iarsin gusin mbaili i raibi Asgan mac Ænias ag selg a tæb srotha Thibir & gresid co hAscan peata aige allta robai ic maccaib Tiri, & tainic co mbai for ingilt a tæb in tsrotha.
In Tirus isin is e ba reachtaire ac Laitin.
Is aigi robatar alma & indile Laitin oca leasugud.
O rogluaisidar immorro coin Ascain in peata sin mac Tire, teichid in peata rompo co tech mac Tire id_est cosin mbaili inar'hailedh.
Roleig dono Asgan in tan sin soighit fair go rogon he, & teid iarsin Asgan & lucht na selga imalle fris ac lenmuin na haigi co ruacht co tech mac Tire.
O rochlos tra gair lochta na selga & in tafand dochum in baili dosoichet lucht in baili amach fon gair & tegait a n-aigidh luchta na sealga.
Rosiacht and ar tus Siluia ingen Tire & ba hisidhe robeathaiged in agh.
Dotæd dono in agh ina dochum sidhe focetoir o'dchonnairc, & robai in ingen ac fegad na hoighi & 'ga s-smerracht na gona doratad fair & rosaigh debaid etir maccu Tire & æs na sealga ac cosnum na haighi.
Teit dono in tan sin Aleacto for mullach tige Tire & sendidh bondaiderc na hugra co garb & co haduathmar for mullach in tigi co clos fona crichaibh comfhoicsibh uili in senm sin.
Tancatar dono na Troiandaigh asa sgoraibh d'fhorithin Ascain.
Roferadh tra comruc crechtach crolinteach andsin, etir Laitinta & Troiandaib.
In tan tra robruthaigh in debaid, dorat Ascan aurchur soighdi for Almon mac Tiri co ndechaid triana bragait gu rus-marb focetoir.
Do-toitsit sochaidi ele imalle fris andsin.
Dothoit and dono Galenus id_est brugaid V tret cærach & V n-ailbin do buaib & C n-arathar ag frithalum a tigi.
O rocumaisc tra Alecto a n-Etail & o dorat cach dib a cend araili, dochuaid ar culu dochum Iunainde & romaid ria in imchosait tuc etir lucht na hEtaili & roraid fos Alecto fri Iunaind:
‘Dober-sa,’ ar si, ‘mad ail duitsiu, tuilledh uilc fos do Troiandaib id_est dober na cathracha comfoicsi do Laitindaib dia foirithin i n-aighid na Troiandach.
Ni holc lim chena amal ata clemnus Laitin & Ænias.’
Teid dono Alecto dochum ifferaind baile a fargaib a seathracha id_est Tesifone & Megera.
A haithli in air moir sin tra do chur do Asgan for muintir Laitin, berait a muinter co Laitin curpu na foirne romarbad and id_est Gailienus & Alman & na maithi ar chena romarbad and & furmidh na curpu a fiadhnaisi Laitin & adhnaghat ac gul & ag basgairi fris imon gnim doronsat na Troiandaig Dos-nic Tuirn dono in tan sin co ferg & co londus mor chucu & doraid re Laitin:
‘Ni maith a iarmairt duib andiu bar cairdius & Ænias, & bud mesu sa chach cen bethir and ni bhus sia.
Is ed as choir and, denum æn coimerghi choitchind i n-aigidh in drochcheniuil tangnaigh-sea na Troiandach failet ic slatbrat i tir a tir; & dichuirther a hEtail ar egin’; & ba he sin aithesc coitcend in tsloig uile inni roraid Tuirnd.
Is ed roraid Laitin re Tuirnd co truime moir & cosnumh fair ic foremedh a ænur beth a n-aighidh na sochaide, & is ed asbert:
‘A Tuirnd,’ arse, ‘is rit doraga inni doberi monair & is duit bias a frithorgain.
Misi immorro,’ ar se, ‘biad-sa im soinmighi & im sadaile & ni ticfa bar cagad-si frim’; & impoid Laitin a druim friu & teid uaidhib ina theach rig, & nos-legind dorer a comairle fen uair forfhemidh a cosc.
Na hEadalta tra robatar fri re ciana roime sin a sidh & a soinmhighi ag tomailt & ic tomaithim a fesi do gach maithus robai ogaib.
Santaigit in tan sin tria imchosait Alechto & trian gresacht Iunaindi coimerghi catha & cogtha do dichur na Troiandach a hEtail ar egin, & rogab æn baid uili lucht na hEtaili im cosnum na ferand & im choimergi a n-aigidh na Troiandach na rogabdais crich no ferand a n-Edail.
Ba mor tra in slogh & in tinol tanic andsin.
Ba bagach & ba sochraidh in coimerghi doronsat Edaildi i n-aighidh na Troianach in tan sin.
Tardsat uili miscais dia trebaire & ros-lecset a faill ar saint in chogaidh & rochuirset iarnaidhi a n-arathar i n-armaib catha & comluind, & tancatar uili iarsin id_est gach ri & gach tuisech a n-Etail cona slogh & cona sochraiti lais a soichin Tuirrn.
Tainic and Alessus ar imchosait ocus Aigmenon righ Grec co sochraiti moir lais.
Tainic and dono Uffensus crodha coscurach cona shluagh.
Tainic and in milid rod rotren id_est Umbro cona shluag.
Tainic and Urbius mac Ipoledi cona sluag.
Ocus tancatar and il-tuisig aile cona sochraiti isin tinol sin.
Tainic and dono in righmilid id_est Tuirrn mac Duin ceand gaili & gaiscidh arai crotha & aillechta & mine & maccæmachta id_est rind agha & anratachta na huile Edalta.
Ord esairgni catha & bruiti bidbad eside.
Sciath dhidin & imdeghla crichi & ceniuil na Rudullta, & ni bai a samhail isin uile Edalta do bruth no do brig no do borrfadh no do mhed no do mhaisi no ar maine no ar mordacht no ar maccæmhdacht ar chruth no ar ceniuil ar gail no ar gaiscedh, & is amhlaid tainic co morshluagaib Rudullta imalle fris.
Tainic and dono Camilla id_est rigan na Fillsgeta co morsluagaibh na Fuilsceta le a foirithin Tuirrn.
Ba hamra in rigan tainic and.
Ni bai a samail do bhanchuire fer talman in tan sin do gail no do gaisced na d'aine na d'athluimhe uair na romair Pentisilia, rigan na Cichloisgthe.
O doruachtsat tra in mortinol ill-tuath-sa na hEtaili do æn baile dochum Tuirrn meic Duin ri na Rudullta, dochuatar a righ & a tuisigh & an degdhaine i n-æn comairli, & is ed rochindset uili, teacht doib d'indarba na Troianach a hEtail, & muradh na Trae bigi rochumdaighet na Troianaigh, & do brissiud a long & dia loscadh.
O rochindset tra in comairle sin, rosinsedar a stocaireda a sduca d'fhuagra imteachta doib d'indarba na Troianach a hEtail amal rochindset.
Ducuadar and a tus seda & conaire rompu Meseapus & Uffenus cona sochraide leo & Mesdensius.
Dochuatar dono iarsin na sluaig tancatar i sochraiti Turrn a hill-tuathaib Edaile.
In tan tra rochuala Ænias in tinol sin na n-Edalta ina dochum & ba snimach, uireaglach, il-imraitech he, & ni fitir cid comairle dogenadh.
Rola immorro Ænias d'aithli in tshnima sin a suan codulta, & tainic dono Tiberinus, dia srotha Tibir'na dochum & is ed roraid ris:
‘A meic na bandea,’ ar se, ‘na bid immorro snimh na homun fort in tinol-sa doberar chugut, ar is tu bus chosgarach cathbuadach de, & is remut muidfes in cath & is agut fuicfethar in ferand-sa dogress, & bud dilis duitsiu & dot chloind in ferand atai, ocus nar'at uaimnech-su coro' faistine bregi a n-abraim-sea rit, & doberim-sea comartha duit ria comull id_est dogheba-su crain fhind co X XX banb aici fona hilicib srotha Tibir & ria tæb in tshrotha, & dogena Ascan cathair iarsin bail a n-ereocha in muc sin romhut-su, & budh he ainm na cathrach sin Alba Longa id_est geal fada.
Ocus doberim comairli dono duit, dena edpurta do Iunaind & damsa & do Ioib & d'Apaill, & erg iarsin forsin sruth-sa Tibir co tech Euaindir ri na hArcaite, & is amlaid bis siden dogres, ac cogad fri Laitindaib, & dena-su cairdine & muinterus risin rig sin na hArcaide, & gebaid leat, & dobera sochraidi duit i n-aigid Laitinda, & na bid omun na imegla in chogaid na in chatha fortsu, ar is tu bus fortail.’
O roraid tra Tiberinus na haithesga-sa re hÆnias, teid uad, & dobeir a cend fon sruth, ar is and bai a aitreb fon sruth sin Tibir.
Duisgidh Ænias arsin asin tshuan a roibe, & o thanic soillsi in læ arnamarach, adracht, & indlaidh a lama & a aighidh a husciu in tsrotha, & aitchidh na dei adartha, & tocbhaidh a lama friu, & is ed roraid:
‘A deo nime & talman & na n-usce & na srothand & na n-aband, rom-særaidh arna guasachtaib-sea fuilet ac tomaithem foramsa don chur-sa o Laitindaib.’
Togbaid Ænias iarsin da luing cona forind, & teid for sruth Tibir do indsaighidh co tech Euaindir ri na hArcaite.
In tan tra robatar ic imrum iarsin sruth co n-acatar in crain fhind cona trichait banb find ina diaidh fo hilicib for bru in tshrotha.
O 'dconncatar in muic sin tiaghait isin port sin & edprait in muic cona hal og altoir Tibir do Iunaind.
Tiaghait iarsin for seit a conaire co n-acatar cathair Euaindir & o 'dconncatar in chathair sin, impoit bruinde a long dochum na cathrach & i comfhocus in puirt.
Ocus ba la sollumna in la sin.
Euaindir dono & ba hand bai, i fidnemeadh a ndorus na cathrach ac denum edpurta dona deib.
In tan adconncatar longa Ænias chucu dochum in puirt sochtaid iarsin na hArcaidegda ac fegad na long n-anaichnid & na n-og & na n-armund & nos-geb egla & omun mor iat & ergit ona idpurtaib co hobund, & teit Ballas:
‘Can bar cenel, & cid teidchi?
In sith no in debaid fuil agaib?’
Rofregair Ænias do a hearus a luingi, & is ed roraid:
‘Is do sid tangamar‘; & rothogaib in gesga olacraind robai ina laim.
‘Troiandaig sindi,’ for se, ‘& bidbuidh duind Laitinda uair atait agar n-indarba a hEtail a nirt catha & egni.
Tangamar do shaighid Ebaindir do chuindchid cobra i n-aigid Laidinda.’
Is i fregra dorat Ballas fair:
‘Cid be can daib, tigid alle do agallaim Euaindir.’
Tiagaid na Troiandaigh iarsin a port na cathrach & comasgaid muinnter Anneasa & Pallas, & tiagait imalle co ruachtatar gusin fidnemedh a raibi Euaindir ac denum a edpurta dona deib, & o rosiacht Ænias co hairm i mbai Euaindir & is ed roraid ris:
‘A ri togaidi, & a fhlaith fhiren fosadh fedmnertmhar, rom-faidset ad dochum-su do chuindghidh chobra uaidsiu form i n-aighid Laidindai fuilet agum indarba a hEtail, & ta cairdine & cenel etraind ara coir duidsiu sochradi sloigh do thabairt damhsa, uair is i Maigia ingen Athlaint do shenmathair-siu, & Eleactra ingen Athlaint mo sheanmathair-sea.
Araill and dono.
In foirind fuil agar n-indarba-ni id_est Tuirnn cona Rudulltaib uime, ad bidbuid suide, duidsiu, & is doig leo bud rig fortsu, dianum-dichuired-sa a hEtail.
Is ed is coir duidsiu, iarum, o thanac-sa dot atach, coimerghi calma imalle rimsa a n-aigid ar namat ar ndis.
Tabair-siu tairisim forni, uair ni duiligh gabail againd, & ata m'ogbadh calma fri frithalum catha & comluind.’
Cen tra robai Ænias ac rad na mbriathar-sa, robai Euaindir ac fegad fair, & is ed roraid Euainnir:
‘A ri rotren na Troianda, is cosmail do guth & d'urlabra & do delb re hAnaichis, & is cumain lium Anachis do thiachtain chugum co hArcait & cairdius do denum dund, & dorad Anachis saighedbolg co saighdib Licedaib, & leand corcra corrthurach, & da shrian cona n-imdenum oir & airgit, & mairid fos ag Paill in dara srian dib; & is cumail limsa,’ ar se, ‘mu cairdis & t'athair-siu Anaichis, & is i do leath coir tanacais, & muchean duit sund, & dod-bia inni cuindchi co dichra duithrachtach acht nama is cumung & is becc ar ferand-ni & as uathad d'ar sluagaib, & aid uathad, as maith a ngal & a ngaisced, & is calma a cathaibh.
Ocus gid uathad, dono, rachdaid leatsu fo mu mac-sa id_est im Pallas C CC C oglach imaille fris at fhoirithin-siu, & biaid ag foglaim gaiscid agat, & dober-sa duitsiu dono re taeb sin dia nderna mu chomairli sloigh imda & sochraidi mora dia targa do fosud-su a n-Etail ar egin, & righi na hEtaili do tabairt duid.
Ocus a comfocus duid sund cenel croda calma cathach comrumach id_est Eubrusdagda.
Ocus robai rig fergach dimsach croda colach acuside id_est Mezentius a ainm side.
Is e dognid riu in duine marb & in duine beo do cengal bel re bel i n-æn cuibreach & beth doib isin cengal sin co ma marb in beo.
In tan tra robtar toirrsigh iad reme conar'fulaingset a crodacht, rogabsat a n-armu & sloidit a tech fair, & cuirit ar a muintire.
Elaid-sium fen asin orgain sin, & teid co Tuirrn mac n-Duin co righ na Rudullta.
Atat tra in cenel sin ag iarraid righ doib do cathugudh Mezenti, & adberait a faithi friu gan righ n-Edalta do beith ogaib, & co mud fer ectrandcheneoil rogabdais doib in righi, & tangus uaidib chugamsa do thabairt righi damh, & nir'gabus uaidib in righi, uair robsam senoir, & roshearg mu brig, & nir'gab mu mac dono, ar ba do Eadailib a mathair.
Dober-sa in cenel sin i muinterus duidsiu.
Ata coblach mor acu, & atait sluaig imda, & bid mor a tuilled nirt duid, & bid failidh leo tusu d'fhagbail imaille friu do chogad i n-aigidh Tuirrn & Mezenti, & doberat rigi duidsiu, & is ed rotircanadh doib, co mad leo buaid a coctha, dia ngabad ri ectrandceneoil forro.
Erg dono do saighid in ceniuil sin, & ragaidh mo mac-sa id_est Pallus imalle rit, & doberat rigi duid, & ereochdaid let a n-aigid Tuirrn.’
A haithli na mbriathar sin do rad do Euainder, teid Ænias dochum a long, & fagaid foreand dia muintir isna longaib do breith feasa do Asgan d'a mac.
Dotæd foreand ele dib imale fri hÆnias do thig Euaindir co ndeachfadis imalle fris co scuru na n-Eodrusdagda.
O rosiacht Ænias for cul co tech Euaindir rothinoilet mortinol na cathrach co Euainder & rothoghait asin tinol sin forgla curad & caithmiled, anle & anraidh na hArcaide do dhul ar æn re Pallas mac Euaindir a sochraidi Ænias.
Rohordaiged agaibside marcshluagh cæm cumdachta.
Batar and dono eachrada ana urrluma, as iat luatha ledmeacha, fo ogbaid alaind allata isin marcshluag sin.
Ba hurgna in congaib airm & edigh batar acu iar n-uaisle & iar n-oirechus gach æn robai and.
Tuctha doib eiruda srolda siregdha cona n-imdenum d'or & d'airget & d'findruine & do legaib logmharaib & do gemaib gacha datha.
Tuctha doib dono edaigi gacha datha etir gorm & corcra & uaine & brechtnaighi.
Batar claidmi ailli orduirn, at e cruaidi comshintecha & cæmsceith cumdachta & gai gerglasa & slega semnecha & saigedbuilg co saighdib forordaib.’
O tairnic tra do Euainder togha & tinol in mharcsluaigh sen rofhaidh a cend seda & imtheachta co scuru na n-Eodrusdagdha co Tarcon tuisech & comairligh na n-Eodrusdagdha.
Ba cæmh docos and id_est Ænias a tus dirma & Achisteis & airigh na Troianach & marcshluag na n-Arcaide fo Pallas mac Euaindir ina ndhiaidh.
Ba cruthach an maccæm robai etarru.
Mong fhochos orbhuidhi fuir, rosc gorm glainidi ina chird.
Ba cosmail ri forcleithi cailli cetemuin no fri sian slebi cechtar a dha gruadh.
Anddar lat ba fras do nemandaib rolad ina ceand.
Anddar lat ba dual partlairgi a beoil.
Ba gilithir ri sneachta n-æn aidchi a braigi & a cneas ar cheana, at e seme fata fogeal co hindaib a lamh & a cos.
Brat corcra corrthorach uime.
Liagdelg oir ara bruinde.
Muntorc oir ima braighit.
Leni srebnaidi sidaighi fria gelchnes.
Cris oir co ngemaib do ligaib logmuraib imo tæbu.
Cloidem orduirrn fora cri, a suigedad, fillti a rind co urdorn, sinig amal colg.
Ledraig finda fo usce, ledrad finda for cind, & ni tescadh tuind.
Danid da leith don duine & ni cluined co hiarcen.
Dergsgiath bocoidech co rindad & co tuaigmilaibh oir fora chliu.
Ba suairc segunta in mac sin.
Lotar tra a ceand seta & imtectha amlaid sin.
In tan tra ba haine doib a n-imtecht, rocluinset muirn in morshluaig & sdocairecht & armgrith na n-arm isin ær uaisdib, & adchiat and delrud na sgiath & na claidim.
Gebid egla & aduath mor na sluaigh triasna hairrdiu sin.
Roraid Ænias friusamh andsin:
‘Is maith in celmuine ut,’ ar se, ‘bud lindi a n-aithus, uair is i mu mathair Uenir dobeir damsa in airdi-seo dia foillsiugudh co mbad buaid do Thuirrn.
As truagh duid, a Thuirrn,’ ar Ænias, ‘inni doronus id_est in sid do brisiudh, uair dobera imnedh duid & do Laitindaib & is sochaidi dibh raghas 'cum bais trit fochuind.
Roimthichset iarsin co ruachtatar co habaind Seritis id_est abund sidhe fuil a nglind domain, & fidnemedh coisegartha impe do Siluan, dia coillide eside.
O rosiachtatar iarum in abund sin, scuirit a n-eocho and, & toirisit aice co roliget a scis dib.
Tic dono Uenir in tan sin do agallaim Ænias, ocus tuc le na harmu dorine Ulcan gaba do do cathugud i n-aigidh Tuirrn id_est cloidim cruaidgher curata, & se ordhuirn il-egair, & is cuma roledrad feoil & cnaim, & da sleigh aithi imrindi, at e cæma coimnerta fri hurrsglaidi & fri himguin dib, & luirech treabraid tredualach cona cathbarr feta fororda fuirri, cona cir d'or orloiscthi fair; sciath cobrudach creduma cona tuaigmilaib oirfeta cona bili orloiscthi fora drumthimcheall.
Rorindad isin sciath delb & ainm gach rig & gach ruirigh & gach flatha rogebadh flaithus na hEtaili & ardflaithus in domain do sil Ænias, & dorindad and dono a catha & a comruma & na buada doberat leo a hechtarcenelaib in domain amuigh isin sgiath.
O dorat tra Uenir na harmu sin do Ænias, ronert & rogres do chathughad i n-aigidh Tuirn, & doraid fris gan imegla gan omun in catha do bith fair, uair is e noberad buaid, & is lais dofæthsad Tuirrn.’
In tan tra robai Ænias ac iarraid na sochraidi-sea, rofaidh Iunaind Iris bande do saigidh Tuirrn, & roraidh fris:
‘Do chuaid Ænias,’ ar si, ‘do thigh Euaindir ri na hArcaidi & do saigidh na n-Eurasta do thinol sluaig do thabairt catha duitsiu, & rofhagaibh a dhunad, & erg-siu dia eis, & loisc a longa, & trascair mur na Trai bige, & cuir esti na Troiandaigh, siu thi Ænias.’
O roraidh Iris na haithesca-sa re Tuirrn, teid for foluamain uadh focetoir isin ær.
Atracht Tuirrn iarsin lasin gressacht dorat Iris fair, & adrachtatar a sluaig uili lais, & dochuatar co tren & co tairpteach tar muigibh na hEtaili uile do saighid in baili i rabatar Troiandaigh.
Robai dono nell duibchiach uaistib do luaithredh in talmun & do analaib na n-echradh & na læch batar forro in conair tancatar.
Rorathaig oglach do muintir ar tus, sin, Caisus a ainm in oglaigh, tuisech togaidi esidhe, & is ed roraid:
‘A æs cumtha,’
for se, ‘cia duibnell granda thic ina ruathar chugaind tarin magh?’
Rofhuagair sin iarsin o ghuth mor:
‘Tigid a fhiru,’ arse, ‘& gebidh co luath bar n-armu, & tait amach for muru.
Atait sund bar namait & is calma duib uile,’ for se, ‘tocht amach inas anadh amal ataithi.’
Fasaidh gredan mor in tan sin a ndunadh na Troianach, & nos-geb moregla & moromun, & duintir doirrsi na cathrach acu, & tegaid uili for muraib na cathrach, uair is ed roraid Ænias riu in tan dochuaidh uaidhib, gebe dosoisidh iad, na deachsaidis asa scoraib amach do debaid re neach co toirsid sain chucu.
Nirbo chian iarsin co torracht Tuirn chucu, marcach, ria cach, co dorus in dunaidh, & dobeir fochetoir urchur don gæi dibraicthi robai ina laim forin foirind robatar ac coimet na Trae, & na mur ar cheana.
Roleagaid uili iarsin in foirind robatar imalle fris a ngæ uile forsan foirind cetna.
Fosaidh gair mor tra iarsin amuig & tall.
Tic dono a bruth & a brigh do Tuirn, & nod-geb ferg & dasacht uair na tancatar na Troianaigh amach asin dunadh do chathugudh ris, & oir na fhuair sin conair chucusum anund.
Ataigh imon dunad ima cuairt ic iarraidh tus in fuighbedh conair bægail do thocht ind.
Amal bis cu allaidh in tan as gortach ag timcheall leis cærach ac iarraidh conaire isin n-aidhchi and, in tan rochluin medligh na n-uan aga maithrib, is amlaidh robai Tuirrn ag timcheall dunaidh na Troianach ag iarraidh chonaire inti d'orgain na Trae robai acu.
Uair nach fuair bæghul in dunaid rogab ferg & londus & forcongraidh forin sluagh uile na clascanna do linad & na longa do loscud & tenti do chur isin dunad & na muir do trascairt.
Adaiter tenti mora acu focetoir & focerdaid isna muraib.
Adnaighidh na Troianaigh don leth eli ac dibud na tenteadh.
Robai tra gair mor do chectar in da lethi & robai cathugudh feigh feochair faeburda fergach fuilech foindmethi guinech crechtach crolinteach andsin.
Ba huathmar agarb imamnus, & ba tren talchar, tæbchirrthi, dimsach, deglamaigh, doedragana rocuired in chuibleng sin etir rigraidh na Rutulda & triathu na Troiandu co luathurchurach in la sin.
In tan tra adconnairc Bericintia id_est mathair na ndea, triall do Thuirrn do loscadh na long, teid do agallaim Ioibh & is ed roraid ris:
‘A meic inmuin,’ ar si, ‘na leig na longa ut da loscad, uair fidnemedh giusda rochoisegartha damsa doradus-sa do Ænias, in tan robai ac triall coblaigh do denum, conid de doroine na longa ut trialltar da loscad and, ar is limsa iarum in fidhnemedh dia ndernta.
At inmuine limsa & na leg a loscadh.’
Rofhregair Ioibh do Bericintia:
‘Uair is ed is maith letsu, ni lecfither a loscad, uair dogentar dea muiridi dib.’
In tan tra robatar Rudullda & Troiandaigh ic cathugud imna longaib sin, tainic torand mor and cor'chrithnaigh int ær & in talam & roclos guth mor iarsin isin ær, & rochualatar tra Troiandaigh & Rudulltaig e, & is ed roraid:
‘A Troiandu, connedaid bar muru, uair ni ricthi a les didin na long-sa, ar ni mo nos-ticc do Thuirnd a loscad ina loscad in mara fora tait.
Legid damsa fen didin mu long.’
Ocus roraid iarsin:
‘Ergid, a mu longa-sa, fon fairgi a richt bandea muiridi.’
Robrisitar na longa focetoir a cuibrighi & tegait a richtaib ingen macdhacht fon fairgi.
O 'dconncatar na Rutullda inni sin, rola a socht mor & roingantaighit uili & roingantaigh Mesapus buden.
Tuirnd immorro gal & gaisgidh rod rorebach robai fo bruindi side triasna hairdib sin, & rochoirig co mor a muintir & roraid risna Rudulltaib ba feardi les inni doronad and, ‘uair is e Ioib ros-ruc a longa ona Troiandaib ar maithib rimsa & dono is dia ndilsiugud ros-ruc Ioib na longa ona Troiandaib, ar ni fuil aco treoir n-eloid for fairgi a haithli a long do breith uathu do Ioib.’
In tir dono atait is fa chomus-som ata side, ar atait sluaigh imda & rosochraite mor aigi do murad & do thogail in daingin.
Atait ina ceand cona terno nech dib ina bethaid ass.
Roraid dono Tuirrn fos:
‘Dogniam airidi anois do Troiannaib fodechta ar ni fuilet longa aco.
Tanic urmor in læ sechaind, & doronad maith edraind gus drasta, & gabar longphort againd fodesta & coraigter na sluaigh imon mur as gach aird na rab conair eluidh aco.’
Rognither tra in comairle amal roraidh Tuirrn, & coraigther cach ina inad choir, & ordaigther Mesapus a coimet dorus in dunaid, & adaiter tendti aco iarsin, & caithid biad & lind, & ordaigther æs fairi aco iarsin.
Atnaighid na Troianaig for muraib na cathrach aga forcoimet, & siat imeglaig, & ordaigid Menesteus & Sergestus cach dib cona armaib ina inudh choir, & ordaighit taibleda & ferte go slagrandaib & luithib aco ac frithalum in catha arnamarach, & adnaghaid iarsin ina foraire ag coimed a mur.
Bai dono Nisus mac Irtaic & Ebrialis mac Opelteus ac coimed in dorais.
Dias cumtha tairisi iadsaide in da maccæmh id_est da ainle, da tren, da tretill, da rind aga & imgona, da uaitni catha, & da ord esairgne & bruite bidbud.
Batar feigi fuireachra ac forcoimet, & batar fiamaigh frithalmuaigh; nir'bo tabarta dia naimdib tairisi doib.
In tan robatar na laich londa lanchalma sin ac fegad & ac faircsin uathu amach for scoraib na Rudullta, batar a n-imshuidhi forro acht nosoisdis as, adchiat araill dona tendtib amuigh iar ndibudh gan nech ica n-adudh.
‘Is bægul mor siut,’ ar Nisus ‘id_est in codlud doniat na fir, uair is urusa fogail forro annosa.
Robo saint limsa dul dia fhobairt.’
‘Misi lat,’ ar Ebrialus.
Is i comairle doronsat, techt do saighidh Asgain & maithi na Troiandach baili a r-rabatar ina seasam & a sceith fora mbraightib & a claidhmhi fora cresaib, & siat for lar in dunaid ic denum comairle cindus rogentais cathugudh i n-aigidh in morshluaig namut roiad umpu & siad ac iarraid cia rogebadh do laim uaithib techt cona fis do Ænias a mbith isin gabadh sin i rabatar.
O rosiachtatar dono Nisus & Ebrialis ina dochum isin baili i rabatar ac denum a comairle roraidh Nisus riu:
‘A degdhaine, estidh frimsa bec.
Atait na sluaig-sea amuig ina codlud iar n-ol fhina & rodibsatar a tente & ni fuil nech ica n-adnadh, & ni fuil furechrus ac æn dib, uair ni hegail leo ni.
Dogniat airite dinne, ar rucsat na dei a longa uain & ni toracht sochraite etir cugaind.
Mad hi bar comairle, raghmaid-ni do shaighidh Ænias, ar isim eolach-sa co dunad Euaindir,’ ar Nisus, ‘& raghmaid ar tus d'fhis in bæghail atconncamar a scoraib na Rudullta, & dia cæmsam, ni ba feardi don foirind gusa ricfam.’
Ocus romolsat uili maithi na Troiandach in oirbert rotriallsat, & dorad seitrichi & somenmain don tshlogh uili inni rogabsat do laimh, & rogeall Asgan friu co tibred seodu imda & mæni & sirgrada doib, dia toirsidh leo chucu Ænias dia forithin asin gabad a roibe.
Dochuatar iarsin uile leo co dorus in dunaidh dia n-idnucul, & roaithnestair Ebrialus a mathair do Asgan, gid bed dotegmud do id_est seanoir caillighi isidhe tainic a coimitecht a meic a thir do thir.
Rogheall Asgan riusamh co leseoghad i amal roleseogad a mathair fen.
Timnaid andsin celebrad dia muintir, & tiagaid a sguru a namhud gusin pubull i mbai Ramnestes ri, ina chotludh ina cholcaidh.
Fer grada dono eside do Thuirrn & mæthmarcoracht; & nochor'chobair in mæthmarcoracht, ar roben Nisus a chend de fora colcaid.
Marbaidh dono triur n-oglæch dia muintir batar ina farradh.
Marbaidh fer imuchair airm Rameis, & a ara, & benaid a chend de buden fora lebaid.
Marbaid dono Lemirum & Latnillum & Serranum, & focherd Nisus ar mor a scoraib na Rudullta.
Ni lugu immorro int ar rola Ebrialus ina Nistis.
Marbaidh sochaidhe diairmidhi do lucht na scor gan fairiughudh nama.
Marbaid dono Fadum & Erbesum & Ecrætum & Abarum.
Tiagaid iarsin do saighidh muintire Mesapi, & cuirit ara mora forro.
In tan tra robdar scitha ac cor a n-air adubairt Nisas re Ebrialus:
‘As lor atam andso,’ ar se, ‘ar is derid aidchi and, & imthigium nachum-tair soillsi in læ isin longport.’
Tiagait arsin asin longport amach, & berid Ebrialus cathbarr cirach cruthordha Mesapus & eochdillat Ramneste & cris Tiburrthi arna cumdach d'or orloiscthi & do gemaib.
Fagbuid na scuru amlaidh sin.
In tan tra batar ag imthecht a seta co subach & co forbailidh a haithli in morchosgair dorala doib, co cualatar chucu ina n-aighidh fuaim in marcsluaigh & se tainic andside Uoilcenus tuisech do muintir Laidin.
Tainic C CC marcach o Laidin a fhoirithin Tuirn.
O rochualatar in sluag ina n-aigid, teichid rempo don chonair.
Airigid in marcsluag a teichid uaidib, & rolensat in marcsluag iat.
Elaidh Nisus uaidib.
Abrialus immorro is amlaid robai side, & cathbarr Mesapi fora chind, & nir'bo cuman leis a chor de, co mba forell don tshlog robai ina diaidh gach conair roteigid & co tarrus iarsin.
In tan rosiacht Nisus din, adnaig ag urrnaidi a fir cumtha tus in toirsid chugi, & ona toirsidh, impoid for culu dia iarraidh co n-acaidh Ebrialus ar n-iadadh uime don tshluagh as gach aird, & se i medon etaru, & nir'legedh conair eludho do amach, ger'bu saint lais.
O 'dconnairc Nisus in gabadh a roibi Ebrialus, ni fidir cia hamus doberad forin sluag naimdidhe do tabairt a fir cumtha as uaidibh asin gabudh a raibi ogaib, & is i comairle tra dorone, croithidh in gai robai fora meor & doleig dia n-indsaigidh, & benaidh etir a da formna do Sulmon co robris a druim and & co ndeachaid triana chridhi gu comtrom & co ruc a urraind asa ucht, & co torchair marb dochum talmhun, & adnaigidh ac fegadh umpo iarsin & ni facatar inti ros-dibhruic.
Gabais Nisus gai ele & nos-croithind & roleg uadh & beanaid do Toga triana ara ceachtarda co ndorchair marb gan anmain dochum lair.
Feargaigther Uolsensus andside, & dos-figh a bruth & a brigh & nochtaid a cloidem & is ed roraidh re hEbrialus:
‘Dofæthis-siu annosa a ndigail na deisi dorochair and’; & adnaig ruathar croda curata dochum Ebrialus, & saidhid a cloidim ina uchtbruinde co ndorchair Ebrialus don æn forgum sin gan anmain.
O 'dconnairc Nisus Ebrialus gan anmain da toitim 'cum bais, ba trom a galar fair & ni forlangair do gan a digail forinti romharbh & ros-tic a gal curudh & a bruth mhiled & a nert niadh & a lamach laich & dobeir trethan tairptheach trenfhuabartach for sluagh Laitin & slaidhidh bearn C reme tresin sluagh & nir'dhamh eadh na hosadh doibh aga slaidhi & ica ndicheandadh cu laechda laidir & co forthren fearamail co ruacht co hUolsensus bhaile a mbui a medhon in tshluaigh & saidhidh in cloidem ina cræs co ndeachaid triana chul siar gur'thoit Uolcenti for lar gan anmain, & teid Nisus iarsin ocus laighidh for bruindi Ebrialus & ablaidh iarsin amal rotogh bas do fen.
Berid na Rudullta leo forsin longport Uolcenti marb dochum a scor, & beraid fodb in fhiallaigh romarbsat, & ba bronach dubach derfudach dochuatar o chumaidh a righ & a muinteri domarb Nisus.
Nir'bo subaighe robas isna scoraib fora cind-sam ag guba & ag cained na righ & na taisech, na n-aradh & na n-oigthigern romarb Nisus & Ebrialus a scoraib na Rudullta 'san aidchi cetna.
Doratad doro focetoir aichni forna fodbaib tucsat leo id_est for cathbarr Mesopi & forna setaib ele ar cena tucsat leo id_est echdilad Ramnestes & Tiburti.
Tainic tra maidin fai sin, & adhracht grian os talmain.
Ocus roerigh Tuirrn dono ocus roghab a eirridh catha uime, & rogabsat na sluaig uili a n-armu imalle fris, & coraichther cach dib ina inud choir fri togail in dunaidh & tocaibther aco cind na deisi romarbsat for cuaillaib a fiadhnaisi na Troiandach.
Doronsat dono na Rudullta in tan sin mongargair comaidme ac tocbail a ceand dona Troiandaib robatar forna muraib ig angail friu, acht nama ni raibi adhbar a comaidhmhi acu, ar rodighailset fen fora taib-sim iat resiu romarbsat.
In tan tra atconcatar na Troianaigh cind a muintire, doratsat aichni forro, & batar toirrsigh dubaigh na Troiandaigh don gnim sin, & rosiacht in scel sin co mathair Ebrialis, & rosai a taisib focetoir o rochualaidh in scel sin.
Ocus o doruacht asa taisib, dochuaid a ciall uaithi, & ros-gab fualung & dasacht, & roghab a hingne dia folt & dia haigidh, & roghab for gol & for basgaire sechnon in dunaidh & for mur in dunaidh ag fegadh na ceand, & is ed roraidh o'dconnairc ceand a meic:
‘A mheic inmuin,’ ar si, ‘as truagh in coimiteacht doradus fort a tir do tir corigi-seo, & is truagh rom-fagbai andiu gan chæmu gan chairdi am sheanoir chaillighi o thir n-aineoil gan neach doberad fortacht on documul agum dod eisi-siu.
Is truag dam, a mheic inmhuin, coin & braineoin tiri aineoil ac ithi do chuirp, & nach rochim-sea chuigi do glanadh a chrecht & dia anacal for piastaib nemide.
Uch, a mheic inmain, is truagh ar n-imscaradh & in delugud fuil edraind, & cid nom-fuirigind-se dot eis-siu gan eg fochetoir.’
Roraid dono iarsin frisna Rudulltaib:
‘Ma rofetabair,’ for si, ‘a Rudulta, buidhe na trocaire, benaidh in cend-sa dimsa, co fagar bas a ndiaidh mo meic.’
Batar dubaigh toirrsigh dib-rigoitich na Troiandaigh ac coisteacht re hacaine na caillige, & tarrlaig fotaibh co mor & robuaidristair in sluag co tainic Idaeus & Ochtur ina dochum a comairle Ascain & Iliole, & rucsat ina teach ar egin.
Rosentea in tan sin co crodha & co haduathmar ac Tuirn stuic in catha do furfhogra forin sluagh comherghi do toghail in dunaid forna Troiandaib.
Atrachtatar na sluaigh cechtarda lasin furfogra sin co hangbaidh agarb aniarmartach, & ba bruthmar, brigach, borrfudach in coimergi doronsat amuigh & tall.
Roclos co cleithe nime in gair rolaiset ag comruc doib.
Roferad tra cath fergach feochair fichda forderg fuilide andsin do cechtar in da lethi, uair ni raibi menma techid ac nech dib o 'raili.
Ni tardh nech grad dia anmain acht co cosnadh a enech.
Dobeir tra Tuirrn in tan sin cona Rudulltaib amus talchar tren, tairpthech, dur, dichra, dimsach do brissidh na mur & in daingin & do dhul ar egin forna Troianaib do chor a n-air & dia ndilgend.
Doratsat na Troianaigh dono tres dichra difhulaing doibsim amach, & dibraigid iarum iat do armaib & do clochaib & libaraib, & trascraid slagbrandaib & sloighib & sundu & oilche cloch forru amach dia marbad & dia n-indarba ona muraib.
Ba truag tra in imesargain & in imthuargain & in comsroighledh robai and etir anradu Troianda & rigraidh na Rudullta in tan sin.
Ba handsin tra doronsat na Rudulda & na Laitinta sgealbolg dia sgiathaib fora sgath, & doratsat co dichra dia toghail in dunaidh forna Troiandaib.
Forind dib ac linadh na clasach & ac brisid na fal.
Foirind ele ac tabairt dremere & arad frisna muru.
Foirendh ac dibrugud tened forro dia loscadh.
Robai dono tor ard & forudh fo mur in dunaidh, & bidis na Troiandaigh andside ac soighdeoracht & ac dibrugud for sloghaib na Laidinda.
Teid Tuirrn cona Rudultaib 'na dochum & dobeir urchur d'athainde for lasadh fair co rolen int athaindi iarna shedidh don gæth isin taiblidh co roloisgid he, & co torchair for lar tar ur amach gosin lucht robi re gnimrud and, & ni terno nech dib as a mbeathaid acht Licius & Elenor nama, na romarbsat a n-airm foden.
Elenor dono in tan adconnairc na Rudulta ime do gach aird, dothuig co fuighbed bas leo, & is i comairle dorone, rogab a sciath ina laim cli, & ronocht a claidim in bail is lia & is dluithi doconnairc na firu i medhon, & dobeir borbruathar croda curata chuco, & nos-geb sroigleadh & esargain, leod & leadradh & dichendad co mbenadh bond fri medi & medi fri aroile acu gach conair dotheghidh tresin sluagh.
Dotoit-sim dono acusum.
Licus, immorro, eluidh side triasna sluaghaib fora chul d'indsaigidh in dunaidh, & adnaig ac drem frisin mur & na Troiandaigh ica fritholum dona muraib.
O 'dconnairc Tuirrn inni sin, rethidh ina dhiaidh, & amal robhi Licus ic drem frisin mur, nos-trascrand co lar chuigi, & benaidh a chend de.
Ba handsin dono romarb Ilionus trenfer Lucretrum amach.
Marbaid Litherus Emathona.
Marbaid Asiltasc Coromeum.
Marbaid Seneus Ortigeim.
Marbaid Turnus anund cheana V I laich lanchalma do trenferaib Troiandach.
Marbaid dono Capis amach Priuernum.
Marbaid Mesentius do chloich a tabaill gilla og amulchach allata robai a n-edach cæmhchumdachta ag gabail na mur id_est mac Erentes.
Robai oglach bæth buadnusach bagach brigach borrfudhach ar æn re Tuirrn, & siur do Thuirrn aigi do mnai, Numanus a ainm.
Robai side ag athaisiugud na Troiandach gu mor, & ag bem forro gan teacht doib asin dunadh amach do chothughud, & is ed roraidh riu:
‘Nach náir libh,’ ar se, ‘tæb do tabairt fri daingin mur dogres do bar n-anacul ar bas, & nach fhuil da ghoil na do gaiscidh agaib tiachtain amach as bar muraib?
Is mor in dasacht & in drochchiall duib triall ar mna do breith uainne a cath, & gabail oraind ar eigin a n-Edail, & sib i nbar ndhainib banda meta gan gal gan gaiscidh acht tæb re daingin agaib dogres.
Is demhin derb ni rachai in bar mbethaidh uainni.
Ni ba hinund duib & Greic.’
Nir'fulaing tra do Asgan beth ac eisteacht fris ni bud sia, acht geibid chuigi a soigid, & roleig chuigi in tan robai forna briathraib sin co ndeachaid triana cheand on chluais go 'raill co ndhorchair dochum talman marb gan anmain, & roraid Ascan iarsin:
‘Is e sin in frestal doberid na Troiandaigh meta forna Rudultaib.’
Doghniat dono Troianaigh gair commaidhmi in echta sin doroine Asgan, co riacht co clethi n-ær.
Fearthar tra cuibleng crodha curata dia ndhiden, & dothuit dono sochaidhe etaru isin gliaid sin.
Ba handsin rofhoslaigset in da brathair id_est Pandarus & Petius a n-anmanda in dorus robai forsin dunad, & ba he a n-adbar, do tocuiredh na Rudullta chucu dochum in dorais & tosdait & toirisid iarsin imon dorus fer dia deis & fer dia chli ag coimed in dorais co tosdach.
In tan adconncatar na Rudulta in dorus fhoslaicthi, tiaghait co dana dochum in dorais do dhul isin dun.
Tic and ar tus in caithmhilid Cerquuens, in comla catha, Aquicolus, & Timarus dian rigda ronaimdhidhe & Emon crodha cathbhuadhach & tegait buidni & dirma dermar deaghlæch & imad anradh imalle Tinoilet do ghabail riu in dorais ogbaidh uallach allata na Troiandach robatar ac cuindghidh nois & allaid & urrdhurcus a n-anma.
Fearthair tra gleo fichda feochair fergach andsin a ndorus in daingin & tuitidh anraid & laith gaile do chechtar in da shluagh andsin, & maidhidh maidm forna Rudulltaib on dorus & cuirther a n-ar & tiagait na Troianaigh a ndhiaid in madma asin dunad amach.
Rosoich iarsin co Tuirnd in daingin do fhoslugud & na Troianu do thiachtain as amach, & maidm rompo forna Rudultaib & beth doibh ac cor a n-air.
O rochuala dono Tuirnd na briathra borbuathbasacha sin fagbais ant inadh a raibi ic toghail in dunaid & dos-fig a gal curud & a bruth miled & a nert niadh & doshoigh cona shochraite lais a n-aighidh in madhma.
Ocus merbaid focetoir inti Patenus dorala do a ndiaidh na himghona.
Marbaid dono Meropen milid, ocus Eirimantha ocus Petien milid, a comruc deisi.
Maidm remhi iarsin forna Troianaib dochum in dunaidh, & nos-lenand Tuirnd cona Rudultaib ac cor a n-air co ndeochaid ina ndunadh, & luidh Tuirnd ina ndhiaidh isin dunadh & nir'len nech dia muintir he, uair ni fhedatar a techt uaidhib a cumasc a namad.
Robo turus gan tindtudh dosan sin, muna beth Iunaind aga imchoimhet.
In tan tra adconnairc Pindarus a brathair do marbad id_est Peidias, & maidm fora muintir, adnaigh a formna re comlaidh in dorois & dunaidh frisna Laitintiu & forfagaib forind dia muintir fen frisin dorus, & tic foirend ele dib isin dunad.
Ocus adconnairc tra Pindarus Tuirnd isin dunadh ic tafand na Troiandach.
Fa forbailigh leis a tharrachtain Tuirnd i n-ecomland, ar ba saint lais a brathair id_est Petias do dhighail fair, & roraid fris:
‘Is tu is maith lend do beith amal atai.
Ni hinund duit & beith i righdhai Amata & a cathraigh Duin id_est i n-Airdea.
scoraib do namhad atai, & ni bera 'h anmain lat.’ Ocus daleg chuigi in gai romor robai ina laim.
Cocerd dono Iunaind in gai sech Tuirnd cor'bean a ndorus in dunaidh id_est isin ursaind.
Dobeir immorro Tuirnd bem do cloidem dosamh cor'dluig a cend fair ar do co ntorchair marb andsin.
In tan adconncatar na Troiandaigh Pindarnus do toitim, nos-gebh eagla & omun, & techid sechnon in dunaidh ria Tuirnd.
Dia maid edh dogned Tuirnd andsin, in dorus d'foslugud ria muintir, dotæthsaitis Troiandaigh uile de, & robad e sin la dedinach na cathrach.
Acht ceana ni hedh sin doroine, uair tainic a bruth & a brigh & a morfergmiled in churad co croda comrumach cosgurach cathbuadhach, & ros-geb for sraiglead & esorgain, leod & leadrad, brud & brisiudh & basagadh na Troianach gu mbenad bond fri medi aigi gach conair dotheigedh sechnon in dunaidh.
Marbaid ar tus Pallemerus caithmilid, & Gigen & hAlimus & Frigia.
Ocus marbaid dono iarsin in luchi-sa robatar ac cathugud dona muraib amach, & nach feadatar a beith sin isna muraib ac cor air na Troiannach.
Ocus marbaid ochtur sær soicheneoil do Troianaib & rosoigh in sgel sin co taisecha Troianach id_est Tuirn do chur air Troianach.
Tic Menesteus & Sergeastus rotren isin forithin forroson in tan sin, co n-acatar a muintir for teched ina n-aigid, & Tuirnd ica faffand.
Is andsin roraid Menesteus friu:
‘Cia leth teicthi, a Troianu?
Cia daingen ele gusa teigthi?
Ocus nach náir lib æn duine agaib a medon bar ndunaidh a cor bar n-air, & sibsi uime as gach aird?’
Impoid arsain dochum Tuirnd uili, & rogabsat fora esargain as gach aird, & as e a med rothuaircset he, conar'imoilg a anal, & cona chæmhnacair armu do imirt, & co tuitfed leo, mina beth Iunaind ica coimed, & ac cur a n-arm seocha.
Ba doilgi do Menesteus a ænur ina sluagh uile.
O rogabad airc de amlaidh sin, ros-geb foilliugud rompu dochum in muir, o nach fuair conair eluidh aile uaidibh, & lingidh don mur amach, amal robai, cona armaib, a sruth Tibir, & rochuaid, & se lochairte lethbaiti, dochum a mhuintiri, & batar failtigh fris, uair ge rainic chucu, nir'shailset a riachtain.
Tic deridh don lo, & scuirthea in deabaid, & teid cach dia lebaidh, & scuirid co maidin arnamharach.
Bai tra mor do cnedaibh & toirrsi & sireachtaib a ndunad na Troianach isin aidchi sin, ocus bai mor do dherfadhaigh & do ghuba & geran & lamchomairt, ocus bai mor nguil & mairgnighi & derchainti, uair doradsat dia n-airi gan imnedh & gan dochair fri re na V II mbliadan o tancatar on Trae gusin aidchi sin.
Ba haithrech leo gan anmhain a Sigil no a Cartaigin.
Rotallsat cell dia n-anmain in tan sin, ar ni roibi conair eluidh acu, uair doronsat baindea muiridhi dia longaib cona cæmnacair dul for fairgi, & roiadh dono morshluagh na Rudullta do leith tiri cona raibi conair eluid aco na teicnid, & ni torracht Ænias dia foirithin asin gabadh a r-rabatar.
Ba baghach brigach immorro & ba subach forbailidh robas a scoraib na Rudalltai, o rosailset muradh in daingin forna Troianaib, & a dilgend iarsin.
O tainic tra in maidin in lai arnamarach atrachtatar na Rudullta & fobraid togail in duin forna Troianaib & ac brisiud ma mur & a loscadh.
Fobrais in cur crodha cathbuadach id_est Caisius Umbresides & na fir airdmenmnacha anrata id_est Ecatonius & Timedes & Asaracus & Castor & Tibris.
Adnagaid anall anruith gaili na Troianach forna muraibh do chathugud ina n-aigidh id_est da mac Sarpetoin righda rocalma, brathair Lamhedoin & Ethimoin & Acomonus id_est brathair Mensedei & curuidh & caithmhilid na Troianach 'malle Tic dono etaru sin isin cath in mæthoglach an urdirc allata & in maccæm & in mertretill & in rind agha & imghona iarthair id_est Asgan mac Ænias meic Anachis meic Ilois meic Trois meic Erectonius meic Dardain meic Ioibh meic Saduirnd int Asgan isin, fer suairc sochraid seghaind særcheniuil in mac sin, bunudh oirechus & ardflaithiusa in domain uili eside, ar is uada rogenetar airdrigha in domain.
Tainic dono Ismarus & Menestius & Capis imalle fris.
Roferadh tra coibleng croda crechtach crolinteach guinech fuilech fæbargher andsin.
Ba baghach brigach borrfudach roferadh le caithmiledaib crodha curata id_est cechtar de in da sluagh in coibleng sin etaru.
Cen tra robatar forin cathugud sin na Rudullta & na Troianaigh, rosiacht Ænias & Paill co sgur na n-Edrusdegda baile i mbai Tarchon drui, & tuisigh & flaithi & maithi na n-Edrusdagda 'malle fris ac frithalum coctha Tuirnd & Mestenti roindarbsat a righa uaidibh.
O rosiacht tra Ænias gusna maithib sin roindis doib inni fa rainig chucu id_est do chuindgidh sochraide uaidib a n-aigidh Tuirnd & Mestenti robatar ica indarba a hEdail.
Roindis doib a slond & a chenel & a imtechta & fochund a tiachtana co hEtail.
O docualatar innIsin roraid Ænias, dochuatar maithi na n-Edrusdagdha d'a comairle d'a fhis ca fregra dobertais for Ænias.
Doraid Tarcon friu:
‘Is særclanda inti tainic chugaibh.
Is uaitni catha, & is ord esoirgni & bruiti bidbad, is sgiath ditin & imdeghla crichi & feraind, is cur crodha cosgarthach, cathbuadhach, co mbruth & co mbrigh & co mborrfadh, co med & miadh & maisi, co mini & co mordacht & co m-maccæmdacht, co cruth & co cell & co cenel, go ngais & go ngail & go ngaisgidh.
Ocus is drech ollumun & is gnuis righ lais & is coir fregra maith do thabairt fair.’
Is ed roraidsit fri Tarcon:
‘In comairli berisiu, is i dogenum.’
‘Is i mo chomairli duib,’ ar in drui, ‘is ed fuil a tairngiri duib, ri echtrandcheniuil do gabail, do dichur aindligidh Mesanti dib.
Gebid Ænias do righ duib, ocus tabraidh sochraidhe leis a n-aigidh Mesenti.’
Doberaidh righi iarsin do Ænias & a sochraidi & a sluaigh a hil-cathrachaib & a hil-poiblibh Tusgia & Ebrusdagdha & Lidia do teacht a forithin Ænias.
Ba mor tra in sluag & in tinol tainic andsin.
Ba baghach & ba sochla in coimerghi doronsat.
Batar imda rig & tuisigh & ogthigern & uirrigh, curuidh & caithmilid & laith gaili & amuis & anruith & maccæm ac cuindgidh allaidh & oirdercus isin tinol sin tainic a forithin Ænias.
O doruachtatar tra na sloig sin uili æn baile, dochuaid Ænias & Paill & Tarcon, righ na n-Eodrusdagda, cosin foirind rothogsat imalle riu, dochum in coblaigh & dochuadar lucht X XX long for fairgi & dochuaidh in sluagh uile for tir ar cena i comdail in choblaigh sin gusin dunadh a mbatar na Troiandaigh.
Dochuaid Ænias in la sin a cend seda lin a choblaigh, & adnaig ar seolad co haidchi.
In tan tra robhai Ænias for stiuir a luingi isin aidchi, tic bandia Cimodocia 'na dochum, & gebid erus na luingi ina laimh, & is ed roraidh ris:
‘A meic na baindea, an lin long tangumar let co hEtail ron-sai Cibille baindea a rechtaib bandea muridhe ar na loisged Tuirrn in la tanic diar losgad, & o rofetamar do thiachtain isin conair-sea tangamar-ni d'indisin sgel duidsiu.
Dena calma & erg d'fhoirithin Asgain fuil a ngabudh ac Tuirnd & tabair cath do Thuirnd amarach, & muidfidh fair in cath & cuirfe dergair Rudullta and.’
O roraidh Cimodocea na briathra-sa, dochuaidh uad iarsin ina luathshaignen, & dochuatar na bandea uili 'malle fria.
Rosocht Ænias iarsin & ba hingnadh lais rochuala.
O tainic tra soillsi in lai arnamarach, roforcongairt Ænias for lucht in coblaigh beth i fur in chatha arnamarach, & techt co ferdha & cu fortamail a fhoirithin a muintire robatar a ngabhadh ac Laidindaib & ag Rudultaib ag toghail a ndaingin forro.
In tan tra adconncatar na Troiandaigh, robatar ac congbail na cathrach, in coblach dochum in puirt, doberait gair mhor estibh, & tegaid go dichra isin cathugudh gur'machtnaighset na Rudulta med & danadus in engnuma doronsat In tan adconnairc Tuirrn in coblach dochum in phuirt, roraidh risna Rudultaib foghail in dunaidh do legan uaidibh, & teacht do gabail in puirt frisin coblach.
In tan tra adconnairc Tarcon anni sin, rogres lucht in coblaigh, & roraidh riu na longa d'imrum co mbetis a mbruindi for tir & gach fer cona armgaisced do lem for tir ina urchomair & doronsat in comairle sin dorat Tarcon doibh a lin uili acht nama robrised long Tarcon fen im charraic conidh ar snam rosiacht a forend dochum tiri.
Dochuaidh tra lucht in choblaigh a tir forro d'fhoregin isin port, & rotaifnit na Rudulta uad, & dochuaidh Ænias iarsin lucht a loingsi co ndesid a ndhorus in dunaidh i r-rabatar a mhuinter, & dochuadar cuigi amach a muinter asin dunadh focetoir.
Doruachtatar dono chucu in tan sin na sloigh rodailset dia muintir for tir.
O doruachtatar chuco dochum n-æn baili na sluaigh sin uile, doronsat a corugudh ina cathaib, & rochoraigset gach righ fo leth dib 'sin cath cona shlogh diles & cona sochraiti fen.
Rohordaiged a righ & a taisigh, a curuid & a caithmilid & a laith gaili ina fhiadhnaisi isin cath re diden & re himdegail & urrsglaidi dara ceand i n-aighidh a mbidbud isin cath.
O thairnig tra do Ænias corugud in catha, rogres & ronert in sluag uili, & roraid riu:
‘Is coir duib,’ ar se, ‘a anradu særclanta, calma do denum, ar bid sochla somainech duib madh romaib muidhfes.
Rosia clu & urdurcus bar ngaile & bar ngaiscid gach leth fon domun.
Biaidh bar n-egla & bar n-omun forna cenelaib comfhoicsib fuilet umuib, & lemthai gach æn, & ni lema æn sib, mad romaib muidfis in cath-sa aniu for Tuirrn.
Is cosmuil rib calmacht do denum.
Ad rigda ruaigmhera bar riga, trena talchara bar taisigh.
Ad glica gætha bar comairligh.
Ad læchda ledmeacha londgarga bar laith gaili.
Ad croda calma curata bar caithmilid.
Is maith dono bar congaib airm dochum in catha, & at imda bar luirecha ailli umhaidhi, at iat trebraidi tredualacha co cathbarraib firailli forordhaib.
At imda dono bar cæmsceith corcra cumaidhe cobsaidi, & bar ngai glasa gormchruaidhi, & bar slega semnecha slisgorma.
Ad imda bar soighedbuilg & bar soigdi cæma cumdachta d'or orloiscthe.
Uime sin is athais mor daib muna derntai calma amlaid sin, & febus in adbair fuil agaib.’
Cen dono robai Ænias ac corughud a catha & ac nertad a sloigh, rotinoilit a sloigh & a sochraidi dochum Tuirnd, & rocoraig a catha, & rogres a sloigh, & ronert co nderntais calma ac indarba in tshloigh teicthigh uaithib id_est na Troianach nach fuaratar a ndin isin domun acht a mbeth for indarba a tir i tir co torachtatar Edail.
Roraid dono fos:
‘Bud andum leb bith fo chis & fo fhognum don drochcenel fheltach ut na Troianach; & gid ed on, ni gebthar uaibsi acht muirfider bar særcland & dærfaiter bar mna & bar meic & bar n-ingena.
Bertar bar n-or & bar n-airgit & bar n-uili indmus & maine, mina cathaigthi co calma ac diden bar n-atharda i n-aighidh na Troianach.’
O ruscaig doib tra a catha do corugud & a sloig do nertadh & do gressacht, & o rogabsat a n-idhna catha forro, & rocomfoicsigh cach dib dochum a chele co talcar tren tarpthech, & co brigmar borrfudach, & ba failidh badb derg dasachtach ac imchosait etir, in da chath sin, ba trom sceo nemi & aingceoil & duabus for sluaghaib Rudultaib in la sin.
Ni bai doib adbar sitha d'Ænias d'a festais indi robai de.
Ba hadhuathmhar edigh in buiridhach robuirsed damraidh daghchalma na Troianach & na n-Eodruisdegda & na n-Arcaidegda do chath fri Rudultaib.
Roferad tra cuibleng croda crolinteach fuileth guinech gabalach crechtach crolintech etarru 'sin chath sin.
Ba brisc fidbuidh a lamhaib læch lanchalma isin cath cetna.
Rochlos and dresachtach na n-narm & tulguma na sgiath & sgredgairi na ngai & fedgaire na cloidem & siangairi na soighed.
Adceasa andsin sruthana fola fordhergi a hindaib laigin lanfhuiltech & colg nded nduaibseach n-aigthide imamnus & a hindaib cloidem corr coindealta corcordha.
Dorochradar andsin tra don tslogh chechtardha gleri laech londghuinech for inchaib a tigernadh.
Dorochradar and fos oirrigha ana ilardha don tshlogh cobsaid cechtarda sin.
Ba haigthidhe aduathmhar, & ba cobsaidh curata in fhobairt tuc Ænias for slogh na Rudulta, & se & luirech trebraid tredhualach alaind umaidhe uime, & cathbarr fororda fora cind, & sgiath sechtfillti fora chliu, & claidem cruaidhgher colundledartha, is e daingen degfhæbrach særdenmach sechtleghtha co demin ina des laim aga slaidhi & iga slechtadh, ica leodh & ica letrad aga ndhichendadh & aga n-athcuma co mbenadh bond fri medi aigi gach conair rotheghedh tresin cath.
In tan tra bai Ænias forsin luinde sin, dorala chuigi ina aighidh in cur croda comrumach id_est Telon cathmilid.
Focerd gliaidh do Ænias, & marbad Telon isin gliaidh sin.
Doroich dono chuigi iarsin Licias lanchalma, & dobeir comram tend talchar do Ænias co ndorchair Lidsias la hÆnias.
Dorochratar leisin curaidh Caisias ocus Gias coraidh ocus Paro ocus Sidon & V II meic Pairci doradsat amus for Ænias.
Ocus Meon ocus Alcanor a brathair ocus Nuimitor cathmilid.
Ocus ros-imrend dono Ænias iarsin fo sluagaib na Rutulta fo cosmhailius tairb dasachtaigh rogialla gail & gnathengnum.
Dothoitetar lais rig & taisigh & trenmilid & laith gaile na Rutulta, & teichid roime iarsin ac cor a n-air do.
Tic dono Uilessus co sluagaibh Arcuinsia leis & Mesapus cona sochraidi a n-aighidh in madma, & fosaighit in cath 'gan muigh sin & cathaichthir co dur & co dichra do cechtar in da lethi andsin.
Dothoit and ilar caithmiled & laith ngaili do cechtar in da shlogh.
Dobeir dono Paill mac Euaindir fobairt co talchar tairpthech for sluagaib na Rudulta & sloidhidh bearn C romhi isin chath & dothuit leis Lagus lanchalma.
Ocus Ispon ocus Sedemus ocus Anchemoluus ocus Lairdeis ocus Timeris ocus Roedes ocus Illus.
Dobeir dono Aleasus do muintir Tuirrn fobairt for slogh na Troianach & dothoit Ladona & Fereta & Demodeus ocus Strimonus & Toans & Imoanus.
In tan dono bai ac bein a fhodbha don cathmilid dia n-adh ainm Imaonus, doruacht Paill mac Euaindir ina dochum, & feraid comruc feig feochair fergach fæbrach 'na ndhis, & dothuit Alessus la Paill isin comruc, & beridh a fodb.
Rofobair dono Lausus mac Mestensus slogha na Troianach & fobraidh na hArcaidegda, & focherd ár mor forro.
Adnaig dono Paill mac Euaindir ina aigid do leth eli.
Dofearadh combaigh crodha curata andsin etir na rigmileda id_est Paill mac Euaindir & Lausus, & torchair sochaidhi mor don tshlogh cechtarda na Rudulta & na n-Arcaidegdha.
In tan tra adconnairc Tuirnd in rebradh & in scannradh tuc Paill for sluagaib na Rudulta & dothæd triasin cath do frithalum Paill.
In tan adconnairc Paill Tuirnd 'na dochum foicsighidh do frithalum co fhichdha fuireachair, & tic co talchar dana a n-aigidh Tuirnd, & in tan doruacht Tuirnd ina dhochum cona raibi acht edh urchuir etaru, crothaidh Paill in gai romor, & roleig co fortren feramhaill ar amus Tuirrn co ndeachaid triasin sgiath sechtfhillti, & ni rainic a chnes ar rola Iunaind seacha rind in ghai, ar is amhlaid robai Tuirrn in la sin, & Iunaind ica imdiden conach rictis airm a namat.
Doleig dono Tuirrn aurchur don laigin lethan glas robai ina laimh co ndeachaid tresin sciath do Phaill & tresin luirich trebraid tredualaigh & trena uchtbruindi & co robris a craidi ar dho, & co ruc urraind triana dhruim siar, & benaidh Paill in gai ass, & rod-chroithind, & in trath rothom a thelgan aris for Tuirnd, tegaid airdi ega chuigi, & toitid marb gan anmain i cris a sceith.
Doroich Tuirrn chuigi iarsin, & is ed roraidh:
‘Is amlaidh sin,’ ar se, ‘as maith leam do beth a luagh do chairdiusa fri hÆnias’; & benaid de in cris bai 'mo thæb rochumdaigh do Cloandus d'or orloiscthi & do gemaib carrmogaill, & dia fesadh inni robhai dho dhe iartain, robad fearr do na robenadh uad in oirid sin, ar ba he fochund a bais iartain.
In tan tra adconcatar na hArcaidegdha Paill do thoitim la Tuirn, dosoichid co talchar dana do chosnum in cuirp fri Tuirn, & beridh uad in corp, & doberaid leo for cris a sceith, & doghniat morghair ghubha & guil & basgaire mor ac cainedh Paill.
Roichidh tra in scel sin co hÆnias id_est Tuirnd do marbad Paill & a beth ac cur air na n-Arcaidegdha & na Troianach iarsin.
In tan tra rochuala Ænias in sgel sin, doerigh a bruth & a brig and, & a fherg & a gal curudh, & adraig a en gaile co mbai for luamain uasa cind.
Ba ferg nathrach ferg Ænias in tan sin.
Ba bruth miled & ba luth leomain, ba gal curudh, ba nert niad, ba lamach læch lais.
Ba handsa tra fulung a fergi & frithalum a mhac-comlaind in la sin.
Noimrind in tan sin amal damh dassachtach rogialla gail, no amal leomain londbrighach, & nos-geb sroghled & esargain, & focerd ar dimor forro ag indsaighidh do triasin cath for iarraid Tuirnd.
Dothoit les na ceithri cathmilid I II I meic & Magho milid & Anexirius & Taircitus & Anteus & Ludsius cathmilid & Ligear a brathair.
In tan tra adconnairc Iunaind int ar mor sin rola Ænias for Rudultaib ac iarraidh Tuirrn tresin cath, ba homun le a torachtain co Tuirnd, & Tuirnd do thoitim lais.
Is i comairle doroine, nos-dealband hi fen a richt Ænias cona airmgaisged, & tic a n-aighidh Tuirnd, & fograidh comlund fair, & dobeir athais o briathraib do.
Tic Tuirnd co talchar dana ina haighidh & doleg urchur don gai robai ina laimh fora hamus.
Teichidh Iunaind roimhIsin andsain & impoidh a druim ris iga theichid.
Ba dearb la Tuirnd gor'be Ænias fen roteich romhe.
Rogab ar cell coscur do thocur do for Ænias, & roraidh fris:
‘As nar duit teichedh,’ for se, ‘ocus na fag do muintir isin tir dia tanagais iarraidh for il-mhuirib & il-tirib.
Doberthar duit annosa om des-sea foimdin firchalma fon ferand, & oiris annossa co fessam cuich uaind bus crodha & na teich.’
O roraidh Tuirnd na briathra-sa, nochtaidh a cloidem, & teid ina diaidh dia tarrachtain.
Teichidh Iunaind roime dochum in cobhlaigh, & teid a luing Oirisius Ebrusdagda, & is amlaidh robai side, & ted esti a tir.
Teid Tuirnd ina diaidh dono isin luing.
Impoid Iunand iarsin dochum na teidi, & nos-ledrand & dobeir in gæth & in sruth fhuadach forin luing amach forsin fairgi, & teid Iunand uad for foluamain isin ær, & fagbaid Tuirnd a ænur isin luing, & ni fhidir Tuirrn andside cid dogenad.
Fuabraid for nemeli moir & toirrsi, & is ed roraidh:
‘A dhea nime, cidh 'ma tugadh in tromdighal-sa formsa?
Cidh dogen, no cia leth ragat, no in rius aris mo thir & mo chairdi?
Ocus is truag dham nach eg dofhuarus, ocus oirchisidh damh, a gætha, & brissid in luing imna cairgib-sea go nam-basat’; & triallaid a legad 'mo chloidimh, & tomaid fo tri lem isin fairgi dia bathudh acht rotairmisg Iunaind sin uime.
Cen tra robai Tuirnd isin gabad sin, beridh in gæth & in sruth in luing co hAirdea co cathraigh n-Duin.
Ba heside athair Tuirrn in Duin isin & o robreg tra Iunaind Tuirnd le asin cath, conngbaid Mestentius in cath dia eis i n-aigidh Ænias, & nos-imrind co læchdha laidir fo slogh na Troianach, & focert ar mor forro, & dothoit lais Ebrus cathmilid, & Lathogus, & Palamus, & Euchaides, & Arcon, & Orodeis, & doberaid dono na Rudullta co dana dichra isin cath ar æn re Mestensius.
Marbaid Cetacus Rudulta Alcatham.
Marbaid Sagrator Itaspen.
Ocus Rapo Partenim & Oirtes.
Marbaid Mesapus Colonium Atroinium & Lichaonium & Eucaten.
Marbaid Salius Troianach Atroinum.
Marbaid Sailium.
Fearthar tra cath fichda fergach andsin do cechtar in da lethi.
Ni roibi menmna techidh ac cechtar de.
Ni tarlaig nechtar de toirisi di' araile.
In tan robai in cath a coimtend etaru, dobeir Mestensius tolg dermhair i cath na Troianach, & fobraidh scanrudh & sgaileadh for sluagaib na Troianach.
O 'dconnairc Ænias inni sin, dobeir frithalum fair in conair tainic.
In tan rofhairich Mestensius Ænias ica fhrithalumh doleg urchur don gai romhor robai ina laimh for amus Ænias co roscend do sgiath Ænias co romarb milid do muintir Euaindir.
Doleg dono Ænias in gai robai ina laimh do Mestensius co ndeachaid triasin sciath sechtfillti, & triasin luirigh tredualaigh im Menesdensius co ndorchair for lar don æn urchur sin.
Nochtaid Ænias a cloidim, & teid ina dhochum do bein a chind de.
In tan adconnairc Lusus a athair do thoitim, & Ænias a los a chind do buain de dia cloidem, maidhidh a dera tara gruadaibh, & tic a n-aigidh Ænias, & tocbaid a sgiath ina agaidh d'anacul a athar, & ted Mestensius do nigi a chrecht, & tic as co ndesidh for bru in tshrotha oc forcoimet in catha.
Gebidh Lusus comlond for Ænias d'es Mestenti, & doberait a muinter co dichra ar æn re Lusus a n-aigid Ænias.
Dolegit uili a ngai for Ænias, & conngbaid Ænias a sgiath frisna gaib, & focerd de na gai uile, & dobeir Ænias ruathar crodha curata i n-aghaid Lusais, & saidhidh in cloidem coraigi a urdornd triana slis, & thoitid Lusus marb gan anmain don æn guin sin.
In tan adconnairc Ænias in gne tainic don maccæm iarna toitim, & tic a cridhi fair, & ba trogh lais, & fagaidh a airm & a fhodb uili aigi, & legidh a chorp dia muintir dia adhnucul.
Beraid a muinter corp Lusais leo for crandaib a ngai dochum Mestensius baile i raibi for bru in tshrotha ina freslaighi, & se indlobhar don guin tuc Ænias fair, & siat-san for guba & for toirse dia indsaigidh.
O rochuala Mestensius in guba sin, atgeoin a cride conid e Lusus dorchair and, & doruacht corp a meic.
Fobraidh for guba & toirrsi, & is ed roraid:
‘A meic inmuin, is truagh in clæchmodh, tusu do marbad, & misi do beth i mbeathaid.
Tabair damsa each mo meic & ragad-sa fair do dhenum comraig fri hÆnias co romarbur-sa he a ndigail mo meic, no co marba-sam misi ar æn re mo mac.’
Ocus o doruacht chuigi a ech, teid fair, & berid lais lan a glaice d'fhoghadhaib.
Adnaig for iarraidh Ænias, & legidh tri garmand fair, & rosiacht co hÆnias, & legidh tri hurchuir diaidh a ndiaidh fair.
Foceard Ænias de.
Doleig dono Ænias urchur fairsim co ndechaid triana ceand in Rebais id_est in ech robai fæ o chluais co'raile co roling int ech i n-airdi, & co ndorchair iarsin fri lar, & co ndorchair Mestenti for lar.
Nochtaid Ænias a cloidem, & reithid 'na dochum.
Doberaid na Troianaigh & na Rudulta co Laidintaib æn gair estib in tan sin co clos co cleithi ær.
Roraid Ænias fris:
‘Caidi do brigh & do nert annosa?’
Ocus saidhidh in cloidem trid, & adbath Mestensius don æn guin sin, & beridh Ænias a fhodbh & a arm.
Maididh in cath iarsin forna Rudultaib, & focerdaid na Troianaigh a n-ar c'aidche, & o thairnic doib a n-ar do chur, tinoilit fodbu & armu in fiallaigh romarbad, & gabait longport in aidchIsin a scoraib na Rudulta, & berair lais corp Paill isin aidchIsin i ndunad na Troianach.
O thainic tra maidin in lai arnamarach, adracht Ænias, & rothinoilit chuigi a rig & a thaisigh & a degdaine, & doronsat edpurta dia ndeb arin cosgur dorala doib.
Ocus ronert & rogres Ænias iarsin a righa & a thaisecha con nderntais calma, & co mbetis urluime do thecht co cathraich Laitin, acht co tairsidh do chach adnacul a carat, & co rohidnaicthea corp Paill uadh ar tus co cathraich Euaindir.
Ocus o roraid na briathra-sa rochai cor'fhliuch a ucht & a aighid gusin dunadh bail a mbai corp Baill, & Achates airmimcoraidh Euainir ic imcoimed in chuirp.
O rosiacht Ænias gusin corp doroine gubha mor, & is ed roraidh:
‘A meic inmuin,’ ar se, ‘ni he sin imscaradh rob ail dunn etraind.
Truagh nach tugadh cairdi duid co mbemis a comflaithius.
Is mairg damsa, & is mairg d'Asgan, in dedhail sin.’
O roraidh Ænias na briathra-sa, roforchongair in corp do breth co cathair Euaindir, & faididh mile fer n-armach dia idnucul, & doberait seoit & maine imda leis, & berair fuidb & airm na miled romarb, & imthighet uad in foirind sin.
Dochuaidh Ænias ina scoraib iarsin, & doroich teachtairi chuigi o cathraigh Laitin, & gesga pailme ina laimh, do chuindgidh deonaichi do Laidintaib, cuirp a muintire do adnacul.
Is i fregra tuc Ænias forro:
‘Ni sinne as cintach ribsi, acht sibsi robris sidh foraind, & rothogh cairdius re Tuirn seochumsa.
Robad fhearr sidh frib fos inas debaidh.
Ni do dhenum cogtha no catha frib tangumar chugaib, acht na dei da radh rind isin Edail robhai a ndhan duind ferand do gabail; & berid-si cuirp bar muintire lib, & denaid adnacul doib, & robad fherr lim comdibi duib.’
Batar buidhich teachta Laitin don athaisc fuaratar, & doradhadh doib osadh da la deg re hadhnacul a muintire gan indsaighidh forro, & roimtigset dia tigh lasin n-aithisc sin teachta Laitin.
Rosoich dono in sluagh docuatar la corp Paill co dunadh Euaindir.
Rosoicheadh lucht in dunaidh co nguba & co cainedh mor ina n-aigidh, & o rosiachtatar for æn baile, roferad mor nguba aco 'malle.
Tanic dono Euaindir triasin sluag andsin gosin fuat fora roib a mhac co tugad do for lar in fuat, & go rolaig forin corp, & se for derfadaig, & is ed roraid:
‘A meic inmuin,’ for se, ‘as truag damsa nach me dochuaid d'eg romut, & is mongenar dod mathair andiu a heg remhut.’
Berair Paill iarsin isin cathruigh; & robas co dubach inte in aidhchi sin.
Doronadh dono techta a adnacuil do Paill iarsin, & roraid Euaindir risna sluaghaib tangatar do idnacul Paill:
‘Ergidh do shaighidh in righ & abraidh ris, `as trogh mo betha-sa andiu do es mo meic, & is coir dosam a dighailt for Tuirrn'’ Rosiachtatar dono a muinter iarsin co hÆnias, & dochuatar do briathra Euaindir.
Doronad dono in tan sin ac Ænias & acna teachtaib adnacul dia cairdib & dia muindtir o bes genti.
Robai mor do ghuba & toirrsi dono in tan sin i cathair Laitin.
Robatar maithri inti ac cainedh a mac, & meic ac cainedh a n-athar, & seathracha ac cainedh a mbrathar & comfochraib ac cainedh a chele.
Ba dubach toirrsech robas inti & batar dimdhaigh toirrsigh do Thuirnd uile, & aderdis ba lor do Thuirnd e fen a ænur do dul a comrac re hÆnias do chosnum a mna cen co tartar for maithib Edaili tocht dia muintir in n-aighidh Ænias dia marbad do chosnum mna fris.
Roraid dono Dranches:
‘Is ed toghus Ænias,’ ar se, ‘Tuirn a ænur do thiachtain a comlund chuigi, & cach do beth a sidh.’
In tan tra robatar forna briathraib sin, doruacht cucu Uenelus do choid do saighid Diomit do chuindchidh sochraidi chuigi i n-aigidh Ænias, & o doruachtatar na techta cuigi, roforcongair Laidin for righaibh & for taisechaib na Laidinta tiachtain ina dochum i n-æn oireacht cor'indisidh Uenelus scela doib & co ndentais a comairli i n-æn baili.
O doruachtatar uili iarsin a maithi co roraidh Laitin re Uenelus scela a imtechta do indisin doib, adfed Uenelus doib iarsin a scela.
‘Ranac-sa,’ arse, ‘co sguru in rig Diomit, & rothaisbensam do na hairrceda rucsat lind, & roraidhsim ris conid do chuindhghidh sochraidi uadh i cath i n-aigidh Ænias dochuamar-ni cuigi.
Rofhregair Diomit duinne co cenais: `Cid dia rag-sa do chath fri hÆnias uair is me is cintach fris, ni he as chintach frim?
Robuailus do chloich agon Trai, & rocuidicus iga toghail, & romdagar e trid sin.
Ni dligim ni de.
Ni huis in læch rofhuil and.
Maith a lus claidim & sceith, calma a lus gai, & aner in fer doful an.
Ni ba me brisfes firindi fair.
Ocus tabhraidh do Ænias na haiscedha dorat sibh lib damsa, & denaid sidh fris.
Rochuingidh na scela sin,’ ar Uenelus, ‘& denaidh in comairle bus maith lib fodesta im sidh no im cath re Troianaib, ar ni foil toirmesc o Dhiomit ara caradrad na ar loidigheacht.’
Roraidh Laitin in tan sin.
‘Ni andiu robo choir dund comairli uime sin, acht in tan doruachtatar ar namuit co muru ar cathrach cugaind.
Nir'bo choir duind cogad na catha do thabairt don chenel nemclæti ut na Troianach, ar na cuirend dogres catha na cogadh do denum, & ba fearr dund sid & caratrad riu ina coghadh.’
Roraidh Drainses in tan sin:
‘Dar lind,’ ar se, ‘a Laitin, is ed as saint la cach uili in sidh dia lamhtais a radh la Tuirnd, & is e ni dia targha in sith suthain id_est Lauina ingin Laitin do thabairt do Ænias uair is leor leo a med dia mathaib & d'a flaithib torchair a cath la hÆnias cen co tisadh ni is mo lais.’
In tan tra rochuala Tuirrn int aithisc roraid Drainses, ron-gab fearg & londus fris, & rochoirich co mor, & roraidh ris:
‘Glorach meta, teichedh cach rofhuil and, is mor do chuit gloir, & is beg do cult gaile & gaiscid.’
‘Uair is tusu is maith gaisgidh,’ ar Dranses, ‘ba coru duit cosnum Lauina re hÆnias ar gaisgid & ar comrac desi, ar tairgidh Ænias tiachtain do a comrac ænfhir frit & cach cena ina tost inas ferg rimsa arin sidh do nertadh, ar na toitedh maithi Laitinta i cath re hÆnias ni as mo na dorochratar isna catha dochuirset gus aniu.’
Roraid dono Tuirnd in tan sin:
‘A Drainces rofhetadar Troianaigh mo gaisgidh-sa in la dorochair lim Bitas & Pinsiarus, & docuadus im ænar forro 'na n-ænur, & rolass a n-ar and, & tanac imshlan uaidib for Madh omun dono la Latindo cath do tabairt do Ænias, raghad-sa a comrag ænfhir ina aighidh, & bidh na sluaigh uile do beth ina tost co rochuirim ar ngleo & Ænias.
Gidh cath dono bus fearr la Laitintaib do thabairt d'Ænias, ata sochraidi mor agaib do tabairt catha leo id_est il-cathracha Edaili & Mesapus & Tolominus & ill-tuisigh aile cona sochraidi, & Camilla co slogaib na Fuillsgita imalle’
In tan robhatar forna himraitibh sin Laitin & Tuirn & Drainches & tuisigh Laitinda, cumscagaidh Ænias a scoru do saighidh cathrach Laitin, & rosoigh cucu Tarcon cona marcshluagh tar madhredhib na hEtaili dochum a cathrach & Ænias cona shlog troigtheach uime i conair aile tar amhredhibh in tshlebi ina dochum.
O roclos in scel sin fasaigh gredhan mor & omun lucht na cathrach, & gabaid egla mor, & gabaid cach a arm, & sgailther int airechtus, & teid Laitin dia tigh, & ba haithrech lais in tan sin gan clemnus re hÆnias.
Sentear stoc aco do comartha tinoil a sloig.
Tucad foireand dibsiden do dhaingniugudh a mur, & foirind ac doimniugud na class, ocus foirind ac tinol cloch, & ag suidiugud slabrand forna muraib.
Ba hegalach uaimnech tra robass i cathair Laitin in tan sin.
Gabaid dono Tuirrn a erredh catha uime, & teid asin cathraich amach, & rothinoil a tir & a muintir uime id_est a shloigh & a shochraidi cona tuiseachaib id_est Mesapus, & Coras a brathair, & Camilla rigan na Fuilsgeta, & na maithi ar chena, & rannaidh a sluagh ar do, & ordaigther Camilla & Mesapus & Coras riana marcshluag i n-aighidh Tarcon & marcshluaigh na n-Ebrusdagda, & teit Tuirn cona chath troighthech i n-aighidh Ænias isin sliabh, & doghni cath etirnaidi i cuimgib in tshlebhi for cind Ænias.
Cen tra robhai Tuirn ac corughudh a shloigh amlaidh sin, rocomfhoicsigh marcshluagh na n-Ebrusdagdha im Tarcon & im thuiseachu Tuiscia & Eaururia dochum cathrach Laitin.
Dochuaidh dono Mesapus, & Coras a brathair, & Camilla rigan na Fuillsgeta co marcshluagh Laitin & Rudulta & Uilsgita leo i n-aigidh marcshluaigh na n-Ebrusdagdha & na Troianach.
O rosiachtatar tra in da marrcshluagh sin co mbatar a comfocus di' araile, doronsat tromgair mor ac comrac doib, & rogab cach dib for dibrugudh araile co feochair fæbrach fichda & co fergach feg fuilidhi.
Tirenus, do muintir Ænias, & Acontenus id_est brathair Tuirnd, at e taisigh co n-rancatar and, & gresidh cechtar de a each dochum araile co dana dichra co rancatar na hech ucht fri hucht, & co ndorchair Acontenus don chomrug sin, & co romuidh for marcsluagh Laitin dochum na cathrach.
Nos-lenaidh na Troianaigh.
Ocus lenais Asilus tuisech do Troianaib co doirrsib na cathrach.
Gnodhaighit aris Laitinta & dichuirit ar culu na Troianu on cathraig.
Rothaigir dono na Laidinta fo di dochum a cathrach.
Ruititer dono na Troianaigh fo di on cathraigh amach.
In tres feacht rorethit on cathraigh, doratsat uili in marcshluagh cheachtarda co dur dichra fri cathugud, & ni roibi menma techid ac nech dib ri aroile, & ni tard nech dib grad dia anmain ac cuindchid allaidh & oirdhercus anma dia eis.
Roindsaigh cach dib dochum araile co fortren fearamhail & co talchar tren, tairptheach, laidir, laimteanach.
Tarlaicthe andsin frosa fola fordergi a sleasaibh segaindi soibesacha særclannta.
Rochlaiset laighni leathanglasa a tæbaib trenmiled.
Rotregdsat soighdi semneacha curpu cæmcuradh comrumach.
Dorochradar and glere læch leitmeach mamchar laimhtinach isin gliaid sin siu & anaill, & dorochradar and anruidh & amuis & maccaimh robatar ac cuindchidh nois & allaid.
In tan tra b'aine in gleo sin, & robai in cath i coimtend & i comtabairt, dobeir Camilla trenfobairt for marcshluagh na Troianach & nos-geb tafund & dibrugudh, & ni telgidh urchur d'imruill gan guin nech no gan marbad duine.
Ros-comthoitset isin fobairt sin in ingenraidh id_est Lairina & Tuileala & Tarpen & Aca & in ingenraid ar ceana.
Dothoit dono sochaidi mor do laim Camilla isin fobairt sin le Eurmesus & Laris & Pagesus & Imnastrus & Ipotades & Terea & Tarpalicus & Demopontus & Cromis & Ornitus & Arsilocus & Buites.
Ba handsin dorala Ligus caithmilid iarna esgar roimpisi dia cois, & sise fora heoch ica togairm.
In tan rogabad airc de, roraidh Ligus ria:
‘Is cora duit torling, & comlund dod chois rimsa ar do druine as do gaisgidh 'nas beith for'h ech amal atai.’
O rochualaid-si int aithisc sin tuirlingidh ina dhochum.
In tan adconnairc Ligus Camilla do thoirling rethidh secui dochum in ech fora raibi, & lingidh fair, & adnaigh 'san imruagadh.
O'tconnairc Camilla inni sin, is ed roraid:
‘Ni bera ass tu fen forsin mbreg’: & rethidh ina dhiaidh, & tic timcheall in ech, & gabaidh aradhain in ech ina laim, & trasgraidh Ligus donn eoch, & nos-marband iarsin.
In tan tra adconnairc Tarcon in sraigledh & in esorgain & in basugadh tuc Camilla for marcsluag na Troianach, dos-fic a bruth & a brig & fobraidh for gresacht a muintire & fora nertadh, & roraid riu:
‘Nach nair libh,’ ar se, ‘bean a cor bar n-air & go bar tafand’; & dobeir badbruathar calma curata co mbai a medon in marcshluaigh Laidinta, & dirgid a ech co Venelus robhai aigidh im inchaib fris isin marcshluag Laidinta, & dobeir a laim ndhes ina timchell, & rofuaidgend leis fora belaib uaidib co clos co clethi nime.
Doradsat dono a muindter co dichra 'sin cath ar æn re Tarcon.
Ba handsin tucc Aruns amus for dibrugudh Camilla, & doleig in gai robai ina laim fora hamus gan fhaisgin gan fhairiugudh di cor'bean triana cich ina cliab.
Rethid chuice fochetoir a mna cumtha, & nos-frithailet in tan bai ic toitim, & agaillidh Aca, a bean cumtha-si isidhe, & is i ba tairisi disi do mnaib in domain, & is ed roraidh:
‘A shiur inmuin,’ arsi, ‘beir lat int aithisc & in timna-sa.
`Teit d'fhoirithin na cathrach fodesta & nachas-legidh do Troianaib hi'’
Dothoit-si d'aithli na mbriathar sin & asgnaidh esti a hainim.
Ocus o dorochair Camilla, tra, maididh for marcshluag na Laidinta dochum a cathrach, & ros-leanait na Troianaigh ac cor a n-air co doirrsib na cathrach & imna doirrsib, & inti rotheghid anund, ni thiged amach for Rolad tra ar mor andsin forna Laidintaib & forna Rudultaib.
Robatar maithri gan mac andsin, & mna gan chele, & seathra gan braithriu.
Rosoich tra a fhis co Tuirn Camilla do marbadh & maidm fora marcshluagh & a n-ar do chur, & Troianaigh a togail an dunaid for Laidin.
O 'dchualai Tuirnd na sgela sin, fagbaidh int inudh i raibi ina eadarnaidhi, & tic d'fhoirithin a chathrach la Laidin.
Tic dono Ænias fochetoir dar a n-es isin inad i raibi in edarnaidhi oc Tuirn, & teid ina diaidh dochum na cathrach, & tic in aidhchi doib iarsin & toirmisgidh cathugudh umpu, & adnaghaidh na Troianaigh co maidin fon dunadh.
Ba bronach dubach derfudach robas a cathair Laitin in aidchi sin.
Ba trogh gair guil & basgairi robai inte id_est cach ac cained a carad & a coibnesta.
Bai aithber imaithber ogaib in aidchi sin.
Bai dono a n-aithber uili for Tuirrn, ar is e rofaslaig brisidh sidha for Laitin fri hÆnias.
O rochuala Tuirn cach dimdaigh de & o rofairigh in anfaindhi & in nemnerte tainic do Laidintaibh tria dith a righ & a taisech, a curud & a cathmiled isna cathaib rochuirset fri Troianaib, roraid fri Laitin:
‘A righ,’ for se, ‘na bidh a snim no a n-omun fri re foraib cogtha no catha fri Troianaib o sund amach acht denaidh sid riu, uair ragad-sa amarach i comruc ænfhir fri hÆnias, & bid Laidinta & Troianaigh na tost ogar feghad, & dobera mo des-sa Ænias dochum bais isin comrug sin, no mad essim bus coscurach bid Lauina aigi.
Rofhregair Laitin do Tuirn iarsin:
‘A oglaich rochalma,’ for se, ‘gach med do arachtus doni, is modi is egail lindi ni d'fhuaidh.
Dena anois comairli choir orainde uile, air ata righe mo thuath agut, & atait cathracha imda, & ata imadh oir & airgit & set ocus maine & is liach duit uime sin do lott.
Atait fos dono ingena særa soicheninil i n-aentumha i n-Eadail & fogebair-siu do roga mna dib & leig uaid Lauina, uair is sarugudh dona deib a tabairt do fhir a n-Edail, uair is ed as toil doib, a tobairt do fhir echtrandcheniuil, & in fer echtarcheniuil dia rotoirberi-siu hi, rofellus fair ar do gradsu & ar deraib Amata, & doradus cath do immalle ritsu co ndorchratar isin chath sin maithi & flaithi na Laidinta cor'bo derg fuilide usce srotha Tibir dia fuil, & gur'bo geal muighi na hEtaili dia cnamaib ar met in air rolad forro.
adber rit, a meic inmuin, acht is imdemin in ræd e in comrac, uair ni fes cose cia ticfas a mbethaid ass, & mad tuso dofæth and, bud egin Lauina do tabairt do Ænias; & mad egin duind Lauina do tabairt do d'aithli in comraic, robad fearr duind a tobairt focetoir gan comruc duidsiu ris edir.’ Roraidh Tuirn re Laidin:
‘Na bidh mo shnim-sa fortsu, uair nim midlach-sa re teacht a comhruc.
Is sochaide torchair dochum bais dom deas-laimh-sea.
Dofæth dono Ænias teichteach a thir i tir dom laim-sea dochum bais.’
Ba handsin roraid in rigan Amata rissium & muidhidh a dera tara gruadaib:
‘Ar na deraib-sea legim-sea & in tairisi fuil edraind, oirchis dimsa & don tsenoir dot athair id_est do Duin & na herg a comrac re hÆnias, uair dia tæthais and, adbel-sa 'malle rit resiu adcear-sa Ænias a cleamnus rim.’
In tan adconnairc Lauina a mathair ac cai, caiidh-si imalle ria, & muidhidh a dera fora gruaidib cæma corcardha, & imdergthair uimpe, & ba cæmh in ruidhiudh gnuisi tainic di, & ba himdergadh særchlainde le.
In tan tra adconnairc Tuirrnd imdergadh na hingine roforbair a shearc ina cridhe, & ba fearr leis comrac uimpe inas dilsiugudh do Ænias.
Roraidh Tuirnd frisin righain:
‘Is demin,’ ar se, ‘nach dingin-sea ar duine gan in comrac-sa do denum amarach’: roraidh re hIdmon:
‘Erg,’ ar se, ‘& abair re hÆnias tæt trath ergi amarach im chomdail-sea isin mag-sa amuigh a ndorus na cathrach & biad-sa fora chind and, & bit Troianaigh & Rudulta ina tost gan cath do chor do chechtarde dib fri araile, acht beth ina tost icar fegadh, & fearum comlund ar ndis isin muig-sea amuigh amarach, & bid Lauina do sedigh aganti ternabhus asin comlond sin, & bid sidh etir na tuatha o sin amach.’
Ba faileth tra Ænias dona scelaib doradadh chuigi, & robai sidhe a fur in chomraic arnamarach amal rofogradh do.
O thainic tra maidin in læ arnamarach, tancatar Troianaigh & Rudulta isin magh ar dorus cathrach Laitin cona n-arm gaisgidh, amal tistais a comhdhail catha, & tegait a righ & a taisigh, & tic Laitin cona rigraid.
Tic dono Tuirn & luirech trebraid tredualach alaind umaide uime cona cathbarr fhororda fhuirri co cir d'or oirloiscthi, & cloidim ordhuirnd airgdide fora cris, sciath sechtfillti fora muin, & gai romor rocoimnert ina dheslaim.
Tainic dono Ænias cona armghaiscedh cumdachta & tanic Ascan & Tarcon & taisigh na Troianach ar chena.
Tancatar mna & seanoraigh & dæsgarsluagh for muraib na cathrach d'fhegadh in comruic.
Doronta dono edburta acu dia ndeib co madh soraidh doib a sidh do dhenum.
Atacht dono Ænias iarsin & a cloidim ina laim og denum in comluind, & torgaib a ghuth n-ard n-oiregda n-imscailti os aird.
‘Tuingim,’ ar se, ‘ar dea nimhi & talman & ar dea na muire & na srotha & na n-aband & dar mo gail & dar mo gaiscedh, mad e Tuirnd bus coscrach, co ragad Troianaigh go cathair Euaindir, & na dingned cogadh re Laitintaib iarsin co bruine mbratha.
Ma misi bus chosgrach immorro ni tiubar for Edaltaib fognum do Throianaib, & ni chuindeach dam fen righi forru acht sidh suthain & caradrad edraind dogres.’
O roraid Ænias na briathra-sa, rofhegh Laitin dochum nime & talman & roraidh:
‘Tuingim-sea,’ ar se, & a lamh dochum nime & na ndei, ‘dar na huile lughis, a Ænias, co tæth nemh dochum talmhan & co ti in diliu tarin domun nocho brister in sidh-sa etir Laidintaib & Troianaib, gidh bedh tochrus do bar comhrag-si don chur-sa.’
O rocindset a sidh amlaidh sin, dogniad edpurta dia ndeib iar-sin.
Na Rudulta immorro on lo rofhairigset corbo forland do Thuirn Ænias do chomruc ris, ba snim leo, & ba mor a gearan acu.
In tan rofhairich Iutorna siur Tuirn imegla, in chomraic for Tuirn, nos-delband a ndelb Camermitis oglach soicheniuil rochalma esiden, & imtighid etir oireachtaib na Rudulta & is ed adberedh:
‘Nach nair lib, a Rudulta, æn fer do dilsiugudh tar bar cend uile i comrac, & ni ferr gaisgidh in tshloigh ut inas bar ngaiscidh.
At uaiti d'fheraibh ina at sisi.
Nochon fhuilet etir daine dund d'a tairgim uili amus forro.
In tan dofæth Tuirn, bid aithreach lib in comhdail fora tai annois.’
Is ed ba saint leo tra uili in cath do triall, in tan roan dib Iutorna.
Dorad se airdi ele doibh beos dia togaithadh id_est ealtain robai forin tracht ina fiadhnaisi, tainic en ele 'na ndochum co rotheichset na heoin uile roime, & co tard les int en ba mo & ba heargnu dib, & co ruc les 'na chrobaib, & gu rathinoilit int enlaith ina dhiaidh, & gur'thallsat ar egin uadh int en, & co rotaifnetar a fot fairgi.
In tan tra adconncatar na Rudulta anni sin, rosubaighet co mor, ar ba derb leo ba maith an celmuine adconncatar.
Roraid Tolaminus:
‘Is maith in celmuine, a Rudulta, is amlaid sud særfai-siu Tuirn for Ænias, & taifnemait Ænias ar egin for fairgi,’ & roraid riu:
‘Gabaidh bar n-armu, a Rudulta, & fobraidh na firu, & ragat-sa romaib dia fobairt.’
Asaidh gair mor in tan sin a scoraib na Rudulta, & gebidh cach dib a arm d'fobairt na debtha, & teid Tolominus rempu, & crothaid a gai, & roleigh 'sin oiricht robo neasa do dona Troianaib.
Robatar I X meic Gillipe do Arcaidib ina farrud isin inud sin, & benaid in gai tarrlaic Tolominus do nomad fer co mbai trid co comtrom.
Adragait a braithri andside & gebit a n-armu dochum na debtha.
Adrachtatar na Laidinta d'fhoirithin na Rudulta.
Eirghit na Troianu dono & na hArcaidegdha & na Tuisgia ina n-aigidh.
Fasaid morgair andsin ac comrag dona sluagaib co clos co clethi nime.
Cumaisgter na sloigh & toirmisgter na hidpurta ocus brister in sidh.
Teichid Laitin dochum a chathrach & adnaigh cach dochum araile.
Ba handsin dorad Coroneus Troianach robai ac idpuirt ag altoir na ndea bem do'thinni for lasadh fora ulchain do Ebus Rudulta tainic chuigi co roibi a ulchu & a folt for lasad.
Marbaid dono Podalirus Troianach Alsum primædhaire Laitin.
Ænias immorro in tan rochuala in gredan & in cumusc roba isna scoraibh adracht & togbaidh & roshin a laim gan arm inte ardaigh a luighi do chomull & na robristea in sidh doronsat & is ed roraidh riu:
‘A Troianu & a Rudulta, na denaid debaid & na brisidh in sidh, & toirmisgidh bar ferg, & legid damsa & do Thuirnd debaid do denum & bidh uile i nbar tost ogar forcoimed.’
In tan tra robai Ænias forna briathraib sin, dolegar urchur do shoigit fon slogh, & ni feas cia ros-tarlaig gur'ben do Ænias triana sliasaid cona cæmnacair imteacht.
Dosoich chuigi Menisteus & Achates & Asgan in tan sin & nos-berid dochum a scor.
In tan adconnairc Tuirrnd dochum a scor & tuisechu Troianach imalle fris, rogab ar ceill co madh lais a coscur isin lo sin, ar ba doig leis is ar techedh dochuaidh Ænias, & teit ina carpat & fobraidh in slog Troianach co læchda laidir lamchar & foceard ar mor for sluag na Troianach.
Ocus marbaid Sdenelum & Tamirum & Polum & Glucom & Laden & Eumneden & Goloria & Sibarum & Dareta & Tersilocom & Timœden & Pegum.
Cen robai Tuirn ag slaidhi na slogh amlaid sin, doberthar dochum Ænias do ben na soigti asa cois in primliaigh id_est Iapix & Iasides di dalta do 'Paill & femid a ben as.
Tic a mhathair id_est Uenir a hinis Creid & in lus dia n-ad ainm Dictanium le, & curidh ar usce & sredhid asa beolaib imon crecht & sgendid fochetoir in soighid asin crecht, & tic a fhuil & a nemh asin crecht iarsin & tic a nert & a shlainte a n-Ænias amal nach gontai etir.
Roraid Iapix iarsin:
‘A Troianu,’ ar se, ‘tabraidh a arm d'Ænias fodhesta ar ni fuil easbhaidh slainte fair na brotha na brigi na goile na gaiscidh & denaidh calma imalle fris a n-aighid na Rudulta fuilet ac cor bar n-air.’
O roraidh Iapix na briathra sin & o rochengail in cois iar coir, rogabh Ænias a chlaidemh cosgrach comrumach & a luirech trebraidh tredhualaigh cona cathbarr feta fororda & a sciath sechtfillti fora chliu.
Gebidh dono Asgan a erridh catha uime & nonertand & rogres a athair co ndernadh calma.
Dothæd Ænias asa scoraib amach, & tic Sergestus & Menesteus & Anteus & taisigh na Troianach ar cheana, & doghniat cath dib ar doirrsib na scor & tiaghait co tairpthech tren talchar a n-aigidh na Rudulta.
In tan tra adconnaircset na Rudulta Ænias cona Troianaib ina chruaidhrem catha chucu, ros-geb egla & omun & tic egla mor do Thuirn fen & nir'bo egla gan adbhar doib, ar ba calma curata & ba fergach feochair forniata & ba hagarb ainnsergach aindiarraid in fobairt tucsat forro, curaidh & cathmilid & laith gaili na Troianach do dhighal forro in tshidha do brisiud & in fhiallaigh romarbsat iar ndhenum comhluighi & cairdiusa doib.
Ba læchdha lamhchar laidir in fhobairt tucsat forro.
Batar imdha leacht & laighi læch & curud gan chend don fobairt 'sin mhuigh fo dhorus cathrach Laitin.
Ba handsin romarbh Timirus Troianach Osirum Rudulta id_est cathmilid.
Romarb Menesteus Arrcheidsim.
Romarb Achtes Apulione Romarb Gitas Afentem.
Dorochair and dono Tolominus mathmarcoir.
Ba hesidhe robris in sidh & rothelg in cet gai a n-oireacht na Troianach.
Ænias immorro nir'ghon sidhe neach in tan sin & nochor'la a aid for duine acht robai ag iarraid Tuirn seachnon in catha do comrag ris.
In tan tra rofairig Iutorna bandea siur Tuirn Ænias for iarraidh Tuirrn, teid isin carbat i raibi Tuirn, & cuirid Mestigoin ara Tuirn asin carbat & nos-delband hi fen a richt in arad & berid in carbat for imgabail Ænias.
Gach conair rothegidh sechnon in chatha, tigedh Ænias fora lurg & se iga gairm o guth mor.
Ba handsin rola Mesapus chuigi & tarrlaigh urchur do gai for amus Ænias.
O rofhairigh Ænias in gai chuigi, roleig roime for scath a sceith, & benaidh in gai dar ciran cathbairr na luirighi & brisid in ciran.
Tic a bruth & a brig & a ghal curud do Ænias iarsin, & fobraid for slaidhi & for slechtadh na slog in conair rothegidh 'mon cath for iarraidh Tuirrn & marbaid focetoir Surcon cathmilid do Rudultaib.
Marbaid dono Tuirn Amicom & Diorem.
Marbaid dono Ænias Talon & Tanaim & Cadegaim & Achonium & Menoiteam & Murranus.
Marbaid dono Tuirnd Ilum.
Marbaid Ænias Cupenum.
Marbaid Tuirrn Cretea & Eolum.
Dos-ratsat uile co dichra fri cathugud & muididh for Rudultaib in cath & ona tarraidh Ænias tend for Tuirnd, ar ros-ruc Iutorna 'na diaidh forindh do Troianaib robatar ic teichedh remhi, is i comairle doroine Ænias.
Docuaid for tulaigh aird & tinoilter a tuisigh & a sloig dochum Ænias & roraidh riu:
‘In cathair ut adchithi, is estIsin doberar gach olc dund.
Tegam go ngabam dund & tiagam ina dochum.
Muchum & murum in cathraigh & tabram tenidh tairrsi, & cuindchim ar egin duind sid & cairdius, & na tabram coigill doib acht tabram d'ar n-uid a ndernsat d'ulc rind & denum gach n-olc riu gen co ti Tuirrn a comlund cugaind no noco tartar cairdis no sidh ceana duind.’
O roraidh Ænias na briathra-sa adnaghait uili co hænmenmnach dochum na cathrach & marbait gach æn tarthatar re cathraich amuigh & adnaghait for ceand, foirind dib ag linad na clas, & foirind ac brissidh na mur & ag tabairt arad ria; foirind ac cur tenedh 'sin cathraigh; foirind ag dibrugudh cloch & arm isin cathraig & adnaig Ænias o guth mor og bem aisgi for Laitin ar brisid in sidha.
Robai troighi mor isin cathraigh in tan sin.
Rofhas eguibdhe mor etir lucht na cathrach fen, foirind dib ag iarruid in cathair d'fhoslugud re nÆnias & in sidh do denum & rigi do tabairt do & foirind ele ag gabail na cathrach & ic denum na deabtha & ag obad in tshida.
In tan adconnairc in rigan Amata Troianu ag togail na cathrach & gan Rudulta do chath friu, ba dearb le romarbad Tuirnd, & ros-gab for guba & for cainedh & for toirrsi moir, & dobeir sas co rith ima braighit ac ceangal do thuiridh & nos-marband fen amlaid sin.
Ba bronach Laitin don gnim sin, & batar dubaigh lucht na cathrach & in bailIsin uili & doroine Lauina guba mor dono ac cainedh a mathar.
Dluighidh a hedach 'mo cend & a folt & doni a sgribudh fesin fora aighid.
In tan sin dono robai Tuirn amuigh a ndiaid forni do Troianait robatar i m-maidm reme, rosoich cuici Saces do muintir Laitin ar teichedh iarna goin do soighid & se ag diugairi & ic nemele & is ed roraidh:
‘A Thuirn,’ ar se, ‘as truagh atathar a cathair Laitin as trasta & Ænias aga mbrud & iga loscad & ni sailend Laidin cobazr d'fhagbail o neach ele acht uaitsiu.
Ros-marb dono Amata in righan ar omun Ænias, & mine fhoirther co luath airgfider & murfaidher in cathair uile.’
Ba trom tra la Tuirn in sgel sin & ba dimdach d'a shiair, ar ba fearr lais anad isin cathraigh na bregad di uaithi, & ba fearr lais a bas ac denum a enig inas a elud fo mebail, & lingid co feochair fergach asin carbat & berid borbruathar tren talchar triasin cath co riacht co dorus na cathrach.
Ocus roraidh o ghuth mor:
‘A Rudulta & a Troianu, na denaid cathugud ni is mo fodesta acht legidh damsa & d'Ænias comlund in bar fiadnaisi & bid bar sidh suthain, gid bed uaind ternabus asin comrug.’
In tan tra roclos int aithisc sin do rad do Thuirn, rothoirmisgid in cathughudh & rosguc cach o 'raile & tarlaigidh rai comruic doib id_est do Thuirn & d'Ænias ar dorus na cathrach & rosguch cach o 'raile dib, & ted cach uaithibh gach leath, & batar na sloigh ina cru umpu & siad uili ica forchoimet in da chathmiled croda curuta i n-aighidh araile & focherdaid gliaidh fergach fochetoir etaru, & ni riacht ceachtar de eitim gona na letartha for araile fri re clan.
Is and dobeir Tuirrn bem dichra do Ænias co romid in cloidim a cathbarr na luirighi cona fargaib acht a urrdorn 'na laim.
In tan rofairich Tuirrn a cloidim do maidm, teichidh focetoir re n-Ænias & adnaigh Ænias aga thogairm acht ba luaithi Tuirn & ba mall Ænias on ghuin tugad fair ina chois cona cæmnacair tarrachtain Tuirrn.
Robai Tuirrn ag atach a muintire in tan sin ag cuindgidh cloidimh.
Robhaig dono Ænias a bas frisinti doberad cloidim do.
Rochuartaigset fo coig ina rai catha & Tuirrn ac techedh re n-Ænias inti thall ar ni fhuair conair teichid esti amach, air robai loch do thæb de & in cathair don tæb ele & sloigh na Troianach etaru & in magh amach cona raibi conair teichidh na heluda aigi acht beth ima cuairt a medhon na ræ comraic & Ænias ina dhiaidh ica thafond.
O na cæmnacair Ænias a tarachtain ar luas, a robai lenudh na gona ina chois ag milliud a reatha uimi, gabaid Ænias in gai dia dhibrugud uair na tarraidh fair.
Roleig Ænias aurchur don gai do.
In tan adconnairc Tuirrn in gai ina dochum, ted ar teichead ar sgath alochraind coisegartha do Puin robai for lar na ræ comraic, & benaid in gai isin crand & rethid Ænias dia bein asin crund & femidh a buain as, ar dochuaid Tuirrn a muinigin Fuin cona roleged d'Ænias in gai do ben asin crand dia guin-sium de, & gebidh Fuin imon gæ cona cæmnacair Ænias in gæ do ben asin crand.
Tic dono in tan sin Iuturna bandea siur Tuirn dia fhoirithin & ros-delband a richt Metici arad Tuirn & dobeir cloidim Duin ina laim ar ni rolam nech aile don tshlogh arm do thabairt do.
In tan ad connairc Uenir in cloidim do thabairt do Thuirn araIsin dotæd-si do foirithin Ænias & benaid in gai asin chrund co raibi arm ac cechtar id_est gai a laimh Ænias & cloidim a laim Tuirn.
Ba handsin tangatar ardi bais & drochreachta do Thuirn id_est tainic Dira a hifernd i ndelb en bis ag adnuclaib co Tuirn & adnaigh ic foluamain 'mo ceand & ica tuargain cona etib.
In tan adconnairc Iutorna innIsin roghab for cell bas Tuirn & rosgail a folt & rocirr a haighid & rotuairc a bruindhe & tuc a hiachtad & a hardgol esti & roraid ris:
‘A brathair inmuin,’ ar se, ‘is celmhuine bais soin ar rodilsighset na dei thu,’ for si, ‘& ni cuimgim-sea ni duit fodesta’; & impoid a druim ris iarsin & teid uad dochum a hinaid fen.
Croithidh Ænias in gai o dorat asin crund in rolean, & tic a n-aighidh Tuirnd, & roraid ris:
‘A Thuirn,’ arse, ‘ni combaig retha no teichid is dual a comlund acht is cathugud o armhaib aigid i n-aigidh co calma.
Impo for cul chugumsa & na teich uaim ma ta brig neirt no gaile no gaiscid agot, ar ni fuighbea do dhin romumsa gan do bhas leam, ge theichis, muna deachais isin ær edrauas for foluamain, no muna deachais a fudomuin talman romumsa.’
Impoid Tuirrn cuigisium iarsin & croithid: a cend fair & is ed roraidh ris:
‘Ni rigi a les morbriathar do denum rimsa, ar ni fhil do brig agumsa na d'armuib 'mu degfregra, muna thugat na dei damh’; & fegaid uime iarsin & adchi gallia comruine crich i focus do fedhm da fher deg do dhainib na haimsiri deidincha-seo ina toghbail.
Non-geb Tuirn fora baiss & rethid le & nos-leg for amus Ænias, & ni ruacht in cloch co hÆnias etir.
Gebid egla mor Tuirrn andsin, & ni fitir cia ni doghenad, & ni roibi adbar teichidh na imgabala aigi in tan sin, & adnaigh ag feghadh na cathrach & na Rudulta uadh.
Croithidh Ænias dono in gai romor bai ina laim, & doleig aurchur de for Tuirnd co ndeachaid triasin sgiath sechtfillte & triasin luirigh tredualaigh & triasin sliasait co ndorchair Tuirn & a bel fri lar, & t'egaid, na Rudulta gair mor os aird.
Soighidh dono Ænias iarsin dochum Tuirn ocus nochtaidh a cloidim & gabaid Tuirrn fora atach.
‘Roclos,’ for se, ‘is lat Lauina, & is lat Edail, & as tu as cosgrach, & oirchis don tshenoir do Duin id_est dom athair-sea, uair robai seanoir a macsamla agut fen id_est Anaichis.
Leig do mo chorp dia adnucul iarna fhodbugud do Duin.
Na cuimuigh duind ar misgais o chen agut.
Adchiat Edaltai as tu as cosgrach & is lat buaid.’
Sochtaid Ænias iarsin & oirchisidh a meanma de, & rotriall a anacol.
Focerd dono Tuirn cor de co n-acaidh Ænias in tan sin cris Paill meic Euaindir im Tuirrn co ngeb ferg & londus fris & is ed roraid ris in tan sin:
‘Int anacul doradais-siu d'ænmaccam na Cartago id_est do Phaill,’ arse, ‘dober-sa duitsiu.’
Saidhidh Ænias in cloidim trid iarsin & is ed roraid:
‘Paill dobeir in guin sin,’ ar se.
Atbath tra Tuirrn focedoir, & berid Ænias a airm & a fhaidb lais.
Ocus legid a corp do Dhuin dia adnacul, & dogni Ænias iarsin sid & clemnus re Laitin, & faiid Lauina lais, & robai a righi Edaili co ceand tri mbliadan.
Ocus adbath Ænias iarsin, & berid Lauina mac do Ænias iarna eg id_est Siluius a ainm side.
Geibid dono Asgan a ndiaidh Ænias righi na hEtaili fri re V II I mbiadan X XX, & faiidh Lauina la hAscan & cumdaigther cathair lais di id_est Alba Longa & berid Lauina mac do Ascan id_est Ilus a ainm sidhe, & is do shil Æniasa & Asgain & Lauina rogenetar flaithi & rigraidh Roman & oirigh in domuin o sin riam co ti in brath.
Conidh iad imtheachta Æniasa meic Anaichis conaigi sin.
Solamh O Droma