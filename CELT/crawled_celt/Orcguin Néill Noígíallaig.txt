Orcguin Néill Noígíallaig maic Echach Muigmedóin do láim Echach maic Énnai Censelaig, día focheird saigit fair a dúnud Saxan etir barddu Cruthentúaithe hic Carn Fiell.
Fecht n-aill doluid Echu mac Énna ó thig Néill fodes día thír.
Addella leis techt do thig filed Néill do chuingid biid.
Ba sé-sede Laidcenn mac Baircheda prímfili Néill.
Adcuitecht in gilla im óegedacht lasin filid.
Doluid andess afrithissi intí sin Eochu, co roort dúnud ind filed & co romarb a óenmac .i. Leat mac Laidcind.
Blíadan lán dond filid íarum oc sinnad & oc ainmed Lagen & 'coa n-urgairiu co ná roásair fé ná h-arbur lethu ná duille co cenn mbliadna.
Documlai íarum Níall co Laigniu ar slúagud & asbert ná ragad úaidib hi céin bad béo nó co tubarta dó Echuid i ngill & hi ngíallacht.
Ocus ba sed són ba hécen.
Co tucad sé co hÁth Fadat hi Fothartaib Fea for brú Sláine, conda-farcbad ar chind Néill & slabrad 'moa brágit & eithre na slabraidi tría choirthi toll.
Atnagat nói do chauradaib ina dochum dia marbad.
‘Fé ón immorro!’, ar Eochu.
‘Is olcc amein!’.
La sodain focheird chor de co róemid in tslabrad i n-dé.
Ethaid in luirg n-íairn ro bæ triasin slabraid & gaibthi 'na n-agid.
'Mussimber tra forthu in luirg, co torchratar a nónbur.
Soidit ind fir ríam asin taulaig.
Imsóat Lagin ina ndíaid.
Focherdat a n-ár, co torchratar.
Níall íar sin atherruch fodes co roacht Innsi Fáil. ‘Do-bérthar slán di Laignib’, ar Laidcenn, ‘& tóet Eochu co mofaiccedar dún 'moann abaind se, co tomlachtar bó nammá’.
‘A dénam’, ar Eochu.
Gataiteir a airm ó Eochaid.
Feccaid in fili for mífocclad Lagen & Eochada, co rosdílegad ríam.
In tan bæ coa mífocclad, doléicce in gilla aurchor don liic caurad ro bæ inna chris dó, co tarla hi laind a étain, co mbæ in chloch hi cobraid a chlocind, conidromarb de intí Laidcenn.
Is dé rochet in rann:
Lia láma láich rofes fochres isin sailchedna Eochu mac Énna rolá for Laidcenn mac Bairceda.
Doluid Níall íar n-indriud Lagen dia chrích & rodlomad Eochu a Hérind hi céin nobeth Níall i flaithius.
Níall conidroacht ríam co tech Heircc maic Echach Muinremuir. dano Níall do saigid ríge co Letha & co hEtail conid aire asrubrad Nóigíallach de .i. cóic géill Hérenn & gíall Alban & gíall Saxan & gíall Bretan & gíall Franc. Inde dicitur:
Mac Echach, ard n-orddan Níall nár, núall as gargam, gabais ríge rémenn Hérenn ocus Alban.
Ethais gíall cach cóicid fó thír n-Érenn ardda.
tuc fri réir cen terbba cethri géill a hAlba.
Conid dé bæ dó-som hi toraib fían frithach fri ríad na ríg rathach Níall Nóigiallach nithach.
Ó ráncatar tra Sléibi Elpa, aba mór ar a cind .i. Liguir Slébi hElpa.
Atróiset Luiguir co ndesetar impi.
A mbátar ann co faccatar óenócclach Bratt corccra cóicdíabuil imme.
Dí sleig cóicrinna ina lámaib.
Cúarscíath bilech co mbúaile óir fair.
Colgc ndét for a chris.
A folt hi sním dar a aiss.
‘Fochen don læch nádgénamar!’
‘Is ed doroachtmar’, ol sé.
‘Cid 'moa tóracht?’, ar Níall.
‘Dot acallaim ó Rómánchaib’, ar sé.
‘Ocus al-lá sa hi cinn cóicthigeis doticfat a ngéill.
Messe lat hi frithgille co tísat’.
Atberat araile is co tech Eircc maic Echach Muinremuir ríg Alban ro dálait a ngéill & is ann ro marbad som etar barddu Cruithentúaithe ic forcmaise a deilbe dóib.
Nó comtis ingena Franc no thothlaiged a deilb di forcmaisiu.
Dothæt didu Hercc a dochum n-airechta.
‘Rag-sa lat’, ar Eochu, ‘do deicsin mo bráthar inna rígsuidiu ar bélaib fer ndomuin’.
Ó ráncatar, ‘Is é suut’, ar Ercc.
Ro bæ glenn eturru.
Nostrochlann saigit asind fidbaicc cen fis do Ercc, co torchair do oenaurchur.
La sodain doslécat Frainc fóna Góedelu co ragbatar fir Alban leó ar connalbus.
Co tudchatar co Hérind & coland a ríg leó.
ro mebdatar secht catha ríana gnúis íarna écaib.
Torna écess do Chíarrugu Lúachra, is hé ro alt Níall.
Ó ro chúala immorra tasc a daltai do marbad, is ann atbert a chomalta .i. Tuirn mac Tornæ:
In tan no théigmis do dáil la mac n-Echach Muigmedáin, buididir bad sobairge folt bid for cind maic Cairne.
 .i. Cairenn Casdub ingen Sacheill Bailb di Saxanaib a máthair-seom Néill.
Asbert a muimme:
A deóit gela, a beóil deirg, nád con-tursaig fó chomfeirg, a delb amail théthein tra tairced Hérind óclachda.
Dath a grúaidi in cach mí díamtar cóire cosmailsi, sían, crú læig líth cen on, foirccle caille cétamun.
Amail éisce, amail gréin, amail tenndáil taitnem Néill, amail draic di thuind cen táir Níall mac Echach Muigmedáin.
Is ceól sírectach in se gol cach cind la Cíarraige, cummaid chumaid forn 'nar taig do díth Néill húi Muiredaig.
Ba mór subai, ba mór sáim bith hi cóemthecht do daltáin, ic mac Echach nirb ardis do dáil in tan no théigmis.
Atberat som immorro is ed ruc Torna cumaid Néill.
La Laigniu immorro dorochair in fer sa.
Inde dicitur:
Níall mac Echach, ardd do báig, Héiriu ocus Albu fó thráig, triasngæt saiget Saxan snéid ó Eochaid mac Énnai áin.
Aided Néill maic Echach & Laidcind maic Baircheda do láim Echach maic Énnæ Censelaig in sin.