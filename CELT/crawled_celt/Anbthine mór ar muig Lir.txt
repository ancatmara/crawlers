Rumund mac Colmáin .i. mac ríg Laegaire do Clannaibh Néill, rígh-file Érenn, is é do-rigne an dúain sa & laíd lúascach ainm na h-aiste ara n- dernad.
Is é adbar immorra a dénma dó dia ailithri-se co Rathun i n- aimsir gorta móire. Ra bo meisti la lucht an baile a tuidecht don baili, co n-ann adubratar frisin saer ro buí ic dénum in durthaige móir diúltad do dénum frisin fer n-dána, conid ann at-bert in saer fri fer dia muintir:
‘Erig a n-agaid Rumuind & abair fris ná ticed don bailiu nóco n- derna sé rand i m-bía áirim 'na fil do cláraib sund dochum in durthaige’. Conid ann do-róni-sium in rand-sa:
A mu Coimdiu, cid do- gén-sa
frisin adbur már-sa?
Cuin bus aicdi fo scéim dlúta
inna deich cét clár-sa?
Is ed sin ro buí do cláraib and .i. míle clár & ní ro fétad diúltad fris íarsin, ó ra faillsigh Dia dó triana éicsi in lín clár ro buí ocun saer.
Do-róine mór-dúain do Gallaibh {folio rb} Átha Clíath iar sin acétóir & adubratar na Gaill conná tibritis lúach a dúaine dó, conid ann do- róni in rand irdraic co n-ebairt:
Rumunn
M' éra-sa
mád áil do neoch, do-géna
ocus íar sein béra-sa
einech duine das-géna.
Co tucad a breth féin dó íar sin.
Conid sí breth ruc-som .i. pingind cech droch-Gaill & dá pinginn cech deg-Gaill, conná fríth accu Gall nach tuc dá pingind dó, ar nír fiú re Gall díbh droch-Gall do rád fris féin itir. Co n-ebratar fris na Gaill ind fairge do molad, co fintais in dán bunaid buí aicge, conid ann ro mol-som in fairge & sé ar meisce co n-ebairt:
Anpthine mór ar Maig Lir
Co tuc-som immorro in étáil sin leis co Cell Belaig ar Maig Constantín, ar ba do cellaibh Úa Súanaig in cell-sin & Magh Constantín uile.
Cach magh dano & cech ferann da- réided Constantín, ba re Mu Cutu, conid do Constantín ainmnigther in magh. Is amlaid buí cell an tan-sin &.uii. sraitde do Gallaib ann .i. ar a méit, & do-rat Rúmunn trían a étála dí & trían do scoil & trían leis féin co Raithen, conid and is marbh, conid adnacht a n-énlebaid re h-úa Súanaig ar mét a anóire la Día & daíne. Rumann mac Colmáin
Anpthine mór ar Maig Lir
Anbthine mór ar muig Lir
a dána dara a h-ardimlibh
at-racht gaeth, ran-goin gem garg tét dar muir mórgelgarb
dos-árraid ga garggemrid.
Gním an muighi, mag Lir lór
ro lád sním ar ar sír-slógh;
écht mól cách ní lugu as ingantu didú
in scél dírecra dímór?
Ó do- chuir in gaíth anair
menma tuinne tarcabair dúthracair dul torainn síar
cosin fót fris funenn grían
cosin glais-muir n-garg-lethain.
Ó do- chuir an gaeth atúaid
co dúthracair tuinn temen-crúaid
co m-bad fri domun an-des
fri fithnem ro ferad tres
ró ésted fri elechdúain
Ó do-chuir an gaíth aníar
dar in sáile srebach-dían
co dúthracair dul torainn sair
co crann n-gréine coros gaib muir lethan lebur-chían
Ó dorala an gaíth andes
dar tír Saxan sgiathbras
co m-benann tond Insi Scít
dorair do charr Calathnít
co m-brut luibnech líathanglas
Is lán ler, is lomnán muir
is álaind inn ethar-bruig
ro lá curu in gáeth ganmech Inber na Dá Ainmech
is lúath luí re lethan-muir.
Ní sádail súan, sén garg saír
co m-bruthbúad, co m-barann-báigh
fordath eala forda- tuig
mag mílach cona muintir
glúastar mong mná Manannáin
Ra lá tonn (trén a trethan)
dar cach inber íarlethan
da-rócht gáeth, ran-goin gem gel Cend Tíre, im Tír n-Alban
silid drib lán slíabdreman.
Mac Dé athar, adblib scor
rom-ain ar gráin garg- anfod!
Fíadu fírén na Flede
acht rom-ain ar anside arh-iffirn co n-ardanfod.
Anphu mór.