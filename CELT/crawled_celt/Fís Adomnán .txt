Fís Adomnán só sís Is uasal & is adamraigthe in Comdiu na ndúla & is mor & is machdaígthe a nert & a chumachta.
is cennais & is áilgen is trócar & is dearcach.
artócurid dochum nimi chuci lucht na deirce & na trócaire na censa & na connircle. Tairbirid im & trascraid dochum n-iffirnd comtinól n-écraibdech n-étarbach na mac mallachtan.
arfuirid derritussa & focraice écsamla nimi dona bennachtnachaib. tairbirid illatu pían n-ecsamail dona maccaib báis.
Sochaidi trá do naembaib ocus d'fírenaib in Comded na ndúla & d'apstalaib & desciplaib Isu Crist díaro faillsigtheá rúine & derritiusa flatha nimi fón cumma sin.
fochraice fororda na firén & dano díaro faillsigtheá píana écsamla iffrind cosna fíb filet intib.
Ro foillsiged ém do Phetar apstal ind long cethararddidi doleced do nim & cethri suanimain esti.
Binnithir cach ceól a héstecht.
Conúargabad dano Pól apstal cosin tres nem co cúala briathra diasnéte na n-aingel & imacallaim n-adamraigthe muintiri nimi.
Ructha dano beos ind apstail uli i llo estechta Muri co n-accatár píana & todérnama trúaga na ndaíne n-anfechtnach díaro forcoingair in Comdiu for ainglib ind fuinid oslocud in talman ríasna apstalu coro fégtais & coro innithmigtís hiffernd cona ilphíanaib amal dorairngertsom fessin dóib aní sin ré cían rena chésad Ro faillsiged dano fó deóid do Adamnán u Thinne do ardecnaid íarthair domain labairthir sund.
Díaro escomlá a anim asa churp hi feil Iohain Baptist & día rucad dochum richid co n-ainglib nimi.
iffrind cona dáecorslúag.
O ro scar íarom ind anim frisin corp ro arthraig fo chétóir di aingel a comaitechta céin bai hi colaind.
ros fuc leis ar thús do fegad flatha nimi.
Is sí dano cétna tír coso rancatár tír na naeb.
Tir sutach solusta iarom in tír sin.
Airechta écsamla inganta and co caslaib lín gil impu co culpaitib glégelaib úasa cennaib.
Naim airthir in Misi villo Flait Misi vil Mul Dom.
án.
and.
on.
in domain ina n-airiucht fo leith i n-airthiur thiri na naem.
Naim íarthair in domain dano i n-iarthur in tire cetna Naím thúascirt in domain dano & a descirt ina ndíb n-airechtaib dermáraib tess & tuaid.
Cach óen íarom fil i tír ina náeb is cómfocus dó estecht inna ceól & innithmigud inna luinge hi failet ngrad nime íarna cémennaib & íarna n-urd.
Indara fecht dano dona naebaib canait ceol n-adamra oc molad Dé.
In fecht n-aill contúaset fri ceól muintire nime.
arní recat a les ind naim ní aile acht éstecht in ceóil risa coistet. innithmigud inna soilse addécet.
a sásad don boltnogud fil is tír.
Ata flaith adamra dano fri gnúis do gnúis dóib úathib sáerdes.
fíal glainide etarro & erdam orda fris anes.
Is trítside immaiccetsom fúath & fóscugud muintire nime.
Ni fil im fial no temel eter muntir nime & inna nóemu acht itát i foilse & i frecnarcus dóib i lleth friusom do grés.
Circull tentide dano imón tír sin imma cuaird & cách ind & ass & ni erchótigend.
Na da apstal déc im & Maire óg ingen ina haireocht fó leith imón Comdid cumachtach.
Úasalathraig & fáde & descipuil Isu i comfocus dona apstalaib.
Atát dano araile nóemóga do deis Maire & ré nách cían etarro.
Noídin & maccaím impu do cach aird.
ceól enlathe muintire nime oca n-airfitiud.
Buidna ana do ainglib coimthechta inna n-anmand oc umallóit & oc timthirecht eter na hairichtaib sin i fíadnaisi ind ríg do grés.
Ni chumaic thra nech isin bith frecnairc sea túarascbail linnisin inna n-airecht sin.
amal itát iar Na buidne ocus na hairechta dano filet i tír na náeb amal ro radsem bidat marthanaig isin mórglóir sin co mordail brátha coros córaigea in brithem firén i llathe ind fugill isna sostaib & isna inadaib i mbíat oc déscin gnússe Dé cen fial cen forscáth etarru tria bithu na mbetha Cid mor im & cid adbul in taitnem & in tsoilse fil i tír na náem amal ro rádsem.
is aidbliu fo mile ind etrochta fil i mmaig muintire nime im rígsuide in Comded fessin.
Is amlaid iarom atá in rígsudIsin inna chathaír chumtachta co cethri colomnaib di liic lógmair foi.
Cén co beth dano d'airfiteod do neoch acht cocetul comchubaid na cethri coloman sin ropad lor do glóir & d'aibnius dó.
Trí éoin airegda im isin chathaír i fíadnaise ind ríg ocus a menma ina ndúlemain tria bithu iss é sin a ndán.
Celebrait dano na ocht trath oc molad & oc adamrugud in Coimded co claischétol aircaingel oc tíachtain foí Ona hénaib iarom & ona harcainglib tinscetal in cheóil & nos frecat iar sin muinter nime ule eter nóemu & nóemoga.
Stúag dermár dano os chind ind ordnide ina chathaír rigdai amal cathbarr cumtachta lmind ríg.
Díanos faictís roisc dóenna no legfaitís fo chétóir Tri cressa ina mórthimchell etarro & in slúag & ni fes la túaraiscbáil cid atascomnaic.
Sé míle do míledaib co ndelbaib ech & én imon cathaír tentide for lassad cen crích cen forcend.
Aisneis iarom in Comded cumachtaig fil isind rígsuidIsin ní thic do neoch acht mád doneth féin.
lmani ebrad fri grádaib nime.
arní innisfea nech a bruth & a bríg a derge & a rofoillsi a anius & a aibnius a chunlacht & a chobsaidecht. imad a aingel & a árchaingel oc cantain chiúil dó.
A thechtairi roimdai chuci & úad co n-athescaib rochumrib do cach budin ar úair.
a mine & a rochendsa friarailib.
a ainmíne & a roacairbe fri lucht aile díb Día mbé nech occá sirfegad imme anair ocus aníar anes & atúaid fogéba do cech leith aci agid n-airegda soillsithir fó secht andá grían.
Ní aicfea dano delb ndune fair do chind lcoiss acht na dlúim thentide for lassad fón mbith ocus cách for crith & for úamain remi.
Is lomnán día soilse nem & talam & ruthen amal rétlaind ríg ina mórthimcell.
Tri míle cheól n-écsamail cecha óenclaisse fil oc classchétol imme.
Binnithir ilcheólu in domain cach óencheól fo leith dibside fessin.
In cathir íarom ina fail in rígsudIsin is amlaid atá & múir glainide co ndathaib écsamlaib ina thimcell.
airdiu cach múr araile.
Lebend im & fond iníchtarach na cathrach di glain gil atacomnaic co ngné gréne fair iarna brechtrad di gurm & chorcra & úani & cacha datha archena Muinter bláith romín rochennais dano cen esbaid nácha mathiusa foraib is iat aittrebait in cathraig sin.
arnís rochet & nís aitrebat do grés acht nóemóig lailitrig dútrachtacha do Dia. A n-ecor im & a córugud is dolig a fiss cinnas forcáemnacair ar ní fil druim neich díb la slis fríaraili.
Acht is amlaid ros córaig & ros comét cumachta díasnéte in Chomded gnúis fri gnúis ina srethaib & ina corónib comardaib mórthimchell ind rígsuide immá cuaird co n-ánius & co n-aíbinnius & a n-aiged ule fri Día.
Crand caingil di glain eter cach dá claiss co cumtuch derscaigtech dergóir & argit fair.
Co srethaib sainemla di liic lógmair & co mbrechtrad gem n-écsamail & co cathairib & chorónib carrmocail forsna crunnu caingil sin.
Tri leca lógmara dano co fogur bláith & co mbinne cheóil eter cach dá primairecht & a llethe úachtarcha ina lócharnaib for lassad.
míle aingel i ndelbaib primcainnel oc soilsigud & oc inorchugud inna catrach má cúaird míle aile ina certmedón oc lassad tría bithu sír imón cathraig rígdai.
Fir domain i n-óenbale cidat línmair nos fórfed do biud boltnogud cind óenchainle dina cainlib sin.
Do neoch trá do daínib in domain nád rochet in cathraig sin asa mbíu & dianid érdalta a haittreb iar fugiull brátha is intib airbirit co anbsaid & co utmall i ndindgnaib & i cnocaib i sescnib & rrotaigib anaitreba co tí chucu bráth.
Is amlaid dano atát na slóig sin & na hairechta & aingel comimtechta cacha hóenanma fil indib oc umallóit & timthirecht di.
Fíal tened & fíal d'aigriud i prímdorus inna cathrach inna fíadnaisse & síat icomthúarcain cind ar cind tria bithu Fogur & fúamand dano na fial sin oc comríachtain atcluinter fón mbith.
Síl n-Adádaim dia cluintis in fogur sin nos gébad ule crith & úamun dofulachta remi.
Itorsig thrá & it búadertha na pecdaig ocond fogur sin.
Mád i lleth im fri muintir nimi ni cluinter din gárbthóraind sin acht lánbec do ráith.
binnithir cach céol atacomnaic.
Is adbul íarom & is ingnad fria innisin sudigud inna catrach sin ar is bec di mór aní ro innisemár dia hordaib écsamlaib & dia ingantaib.
Is andam trá lasin n-anmain iar comgnáis & comattrib na colla cona súan & cona sádaile & cona saíre cona sóinmige insaigid & dula co rígsuide in dúleman.
acht mani dig la heochu aingel ar is docomail drém na nime.
arní assu nach ai araili dib. aritát dorais chóemtechta ar cind in chiniuda dóenna co rrice in ríched. Ro sudiged dano dorsioir & cométaid o muintir nimi do forcomét cach dorais díb.
Dorus íarom ind nime as nesu ille is fair ro sudiged Míchél arcaingel ocus di óig ina farrad co flescaib iarnaidib ina n-ochtaib do sroigled & d'esorcain na pecthach co comraicet iarom and sin na pecdaig fri cétglífit & fri cétchesad na conaire cengait.
 .i. tiagait Dorus im ind nime tanaisi Ariél arcaingel as chometaid dó & di óig inna farrad co sroiglib tentidib ina llámaib is dibside sraiglit na pecdachu dara ngnussib & dara roscaib.
Ro sudiged dano sruth tentide co forlasair fair i fíadnaise in dorais sin Abersetus dano ainm aingil ingaire in tsrotha sin derbas & niges anmand na náem din chumtrumma chinad nos lenand.
co rroichet comglaine & comsoillse fri etrochta rétland.
Ro sudiged dano and sin topor taitnemach co mbláthe & boltonugud do glanad & dídnad anmand inna fírén.
Ingrinnid im & loscid anmand na pectach & ní dingaib ní díb acht is tuilled péne & pennaite rosic and.
Frisócbat íarom as sin nach pecdaig co mbrón & dubu dermar Na fíreóin íarom co subu & forbáelti co dorus in tres nimi.
Sornd tentide dano for lassad do gréss andside.
Dá míle déc cubat iss ed rosoich a lassar i n-ardde.
Tíagait dano anmand na fíren triasin sornd sin la brafad súla.
Ergorid im & loscid and anmand na pecthach co cend dá bliadna déc.
conos beir iar sin aingel in coímthechta cosin cetramad ndorus.
Is amlaid dano atá dorus inotachta in chetramad nime & sruth tentide ocá thimchell amal in sruth remoind.
Timchellaid dano múr for lassad lethet a thened fri dá míle déc cubat tomsithir.
Cengait im anmand inna fírén taris amal nach beth etir.
Ocus fastóid anmand inna pectach fri ré da bliadna dec.
tróge & i todérnam conos beir aingel in cóemtechta co dorus in chúced nime. Sruth tentide beos and andside acht is écsamail hé frisna srotha aile ar itá sóebchore sainraedach i mmedon in tsrotha sin.
impaíd immá cuaird anmand inna pecthach & nos fastand co cend se mbliadna déc.
Rosoichet im ind fíreóin tairis fo chétóir cen nach furech.
In tan iarom as mithig túaslucud inna pecthach ass benaid in t-aingel in sruth co fleisc dúir co n-aicniud lecdu co tócband inna anmand súas do chind na flesci.
Berid dano Míchél iar sin na anmand co dorus in tsessed nime.
Ní armither im pían lthodernam dona anmannaib isin dorus sin acht forosnaiter and o soillse & o etrochta líac logmar.
Rosoich dano Míchél iar sin co aingel na trinóite co taisfenat díb linaib in n-anmain i fiadnaise Dé.
Is adbul tra & is dírim failte muintire nime & in Comded fessin frisin n-anmain in tan sin mád anim ennac firén hí.
Mad anfírén im & mád anforbthe ind anim fogeib anmine & acairbe ón Chomdid chumachtach.
atbeir fri aingliu nimi.
Tarrgid lib a aingliu nimi in n-anmain n-ecráibdig sea.
tabraid i lláim Lucifir día badud & día formúchad i fudamain iffirnd tria bithu sír.
Is and sin iarom scarthair ind anim thrúag sin co áigthide & co hacarb & co adúathmar ri frecnarcus flatha nime & gnussi Dé.
Is and dano dolléci in n-osnaid as trummu cach n-osnaid oc techt i ngnúis Díabail íar n-ascin oíbniussa flatha nime.
Is and scarthair fri comairge inna n-árcaingel lasa tánic dochum nimi.
Is and sin dano slucit na dá draic déc thentide cach anmain d'éis a céle co curend úadi in draic inichtarach i ngin Díabail.
Is and sin fogeib comslaintius cacha huilc la frecnarcus Díabail tria bithu sír.
O ro foillsig thra aingel in choimtechta do anmain Adomnan na físi sea flatha nimi & cétimthúsa cecha hanma iar techt assa curp.
Rosfuc leis hí iar sin d'insaigid iffirn iníchtaraig co n-immud a pían & a ríag & a thodernam.
Is é iarom cétna tír coso ránic tír ndub ndóthide sé folom follscide cen péin an etir.
Glend lán di thenid fris anall.
Lassar dermár and co teít dara oraib for cech leth.
Dub a ichtur.
Derg a medón & a uachtor.
Ocht mbíastai and a súli amal bruthu tentidi.
Drochet dérmár dano darsin nglend.
Gabaid ond ur so arailli.
Ard a medón isli im a dá n-imechtar.
Trí sloig oc airmirt techta thairis & ní huli rosagat.
Slóg díb is lethan dóib in drochet o thús co dered.
co roichet ógslán cen uamun cen imecla tarsin nglend tentide.
Slóg aile dano ocá insaigid cáel dóib ar thus he.
lethan im fo deóid.
co rochet iarom amlaid sin tarsin nglend cétna íar mórgábud.
In slóg dedenach im lethan dóib ar thús in drochet cóel & cummung fo deóid co tuited día medón isin glend ngaibthech cetna i mbrágtib na n-ocht mbiast mbruthach út ferait a n-aittreb isin glind.
Is íat lucht díarbo soirb in sét sain áes óige áes atrige lere áes dergmartra dutrachtaige do Día.
Is í dano fairend diarbo chumunc ar thús & díarbo lethan fo deóid iar sin in sét drem timairciter ar écin do denam thole Dé & soit a n-écin iar sin i toltanche fognoma do Dia.
Is dóib im robo lethan ar thús in drochet & díarbo chumung fo deóid dona pecthacaib contúaset fri forcetol bréthre Dé & ná comaillet iarna clostin.
Atát dano slóig dímórai ndichumung hi traig na péne suthaine risin tír n-etordorcha anall.
Cach ra n-úair trágid in pían díb.
In n-úair aile tic thairsiu.
Is iat iarom filet amlaid sin in lucht dianid comthrom a maith & a n-olc.
Ocus isin ló brátha midfidir etarro.
bádfid a maith a n-olc isind ló sin & bertair iar sin do phurt bethad i frecnarcus Dé tria bithu sír.
Atat dano drem mór aile and hi comfocus dond lucht sin & is adbul a pian.
Is amlaid iarom atát i cumriuch fri colomna tentide.
muir tened impu connice a smecha.
Slabrada tentide imma medón fo deilb natrach lassait a ngnússi osin péin.
Is iat iarom filet isin phéin sin pecdaig & fingalaig & áes admillte ecailse Dé & airchinnig etrócair bíte ós inchaib martra na nnáeb for danaib & dechmadaib na hecailsi.
dogníat dona indmasaib selba sainrudcha sech aígedu & aidlicnechu in Comded.
Atát dano and slóig móra ina sesam do gréss i llathachaib círdubaib connice a cressa cochaill gerra aigreta impu.
Ní anat & ní thairiset tría bithu.
acht na cressa oca loscod eter úacht & tess.
Slúaig demna na mórthimchiull & pluic thentide ina llámaib ocá mbúalad ina cend & siat ic sírthacra A n-aigthe uile na trúag fothúaid & gáeth garb goirt ina fíretan maróen ri cach n-olc.
Frassa derga tentide oc ferthain forro chach n-aidche & cach laí.
ní chumgat a n-imgabáil acht a fulang tria bithu sír oc coí & ic dogra.
Araile díb & srúama .i. tunni tened i tollaib a ngnússe.
Araili cluí thened triana tengthaib.
Araile tríana cendnaib dianechtair.
Is iat iarom filet isin phéin sin .i. gataige & ethgig & áes braith & écnaig & slataige & crechaire & brethemain gúbrethaig & áes cosnoma mná aupthacha & cánti.
aithdibergaig & fir légind pridchait eris.
Atát drong mór aile i n-insib i mmedón in mara tened.
Mur argdidi impu día n-étaigib & dia n-almsanaib.
Fairend trá sin dogníat trócaire cen dichill & biit araíde i llaxai & i téti a collai co crích a mbáis.
nos cobrat a n-almsana i mmedón in mara tened co bráth & foíditir do phurt bethad iar mbráth.
Atát dano sochaide mór aile and ocus cassla derga tentide impu co lár.
Rocluinter a crith & a nggáir fón firmimint.
Drong discrútain do demnaib oca formúchad & coin brena lethoma leó ina llámaib oca nfuráil foraib día tomailt & día cathim.
Rotha derga tentide for sírlasad imma mbrágtib.
Bertair súas co firmimint cach ra n-úair.
Telciter sís i fudamain iffirnd in n-uair aile.
Is iat iarom filet isin phéin sin áes gráid tarmideocatár a ngráda & fúathcraibdig & brécaire brécait & sáebait na sluagu & gabait forro ferta & mírbaile nách fétat do dénam dóib.
Is iat im na naídin filet ocá n-athchuma inn áesa graid .i. it é sin in lucht ro herbad dóib do lessugud & níros lesaigset & níros cairgetár imó pecdaib.
Atat dano drem dermár aile and sair síar doib cen tairisem darna lecaib tentidib oc cathugud fri slúagaib na ndemna.
At lir turim thrá frassa na saiget for dérglasad dóib ona demnaib.
Tíagait inna rith cen turbród cen tairsem co rochet dublocha & dubaibne do bádud na saiget sin intib.
Atodíuri thrá & at trúaga na gáre & na golgaire doníat in pheccdaig isna uscib sin ar is tormach péne ros tá dóib.
Is iat trá filet isin phéin sin cerdda & círmaire & cennaige esinraice.
brethemain gúbretaig na n-Iúdaide & caich archena & rig ecraibdig.
aerchinnig claín at e colaig.
Mná adaltracha & techtaire nos millet ina mígnímaib.
Attá dano múr tened fri tír inna pían anall adúathmairiu & acairbiu hé fo secht andá tír na pían fessin.
Acht chena ní aittrebat anmand co bráth ar is la demnaib a n-oenur a airichas co lathe mbrátha.
Mairg thrá fil isna píanaib sin i comaittreb muintire Díabail Mairg nad foichlend in muintir sin.
Mairg forsa mbía do thigernu demon díscir dairmitnech.
Mairg bias oc estecht fri guba & fri golgaire na n-anmand oc tróge & oc neméle frisin Comdib im torachtain chucu laithe mbrátha co llúath dús in fugebtaís nach n-etarúarad isind fugiull.
arní fagbat nach cumsanad co brath acht tri úara cach domnaig. Mairg diamba dognas díles in ferand sin tria bithu sir.
aris amlaid atá. Slebe tolla delgnecha and maige loma dano is íat loiscthecha ocus locha bréna bíastaide.
Talam garb ganmide iss e urcrom aigreta.
lecca lethna tentide fora lár.
mara móra co n-ainbthinib adhúathmaraib ina mbí aidde & aittreb Díabail do grés.
Cethri sroth dermára dara lár.
sruth tened sruth snechtaide sruth néimthe.
sruth usci duib dorchai.
is intib sin nos fotraicet slúaig digair na ndemna a haithle a n-oenaig & a n-aniusa oc píanad na n-anmand In tan trá canait slúaig nóema muintire nime claschetol comchubaid na n-ocht tráth co subach & co forbáelid ic molad in Chomded.
Is and sin ferait ind anmand nualla trúaga torsecha oca tuarcain cen tairisem la drongaib na ndemna.
Is iat sin trá na píana & na todernama ro follsig aingel in choimtechta do anmain Adomnán iar tascnam flatha nime.
Roucad iar sin ind anim la brafad súla triasin n-erdam n-orda & triasin fíal nglainide co tír inna náem is inti cetarucadsi in tan conruloi a curp.
O ro gab iarom ceill for anad & for airiseom isin tír sin atchúala ina díaid triasin fíal guth ind aingil no forcongrad furre co n-igsed ar cúlu doridisi cosin corp cetna asar escomloi.
coro innised i ndálaib & airechtaib & i comthinoltaib láech & clérech focraice nime & píana iffirnd feib ro follsig aingel in cóemtechta di.
Is é seo iarom forcetul no gnáthaiged Adomnán dona slúagaib o sein immach céin buí na bethaid.
Is é dano no pridchad i mmórdail fer n-Érend díaro fuirmed recht Adomnáin for Góedelaib.
diaro sáertha na mná la Adomnan & la Fínnachta Fledach la ríg n-Érend.
la mathib Herend archena.
Is é dano cétscel no gnáthaiged Patraic mac Calpuirnd fochraice nime & píana iffirn d'innisain donafíb no chretitis in Comdid tríana forcetul & no fáemtaís a n-anmchardine dó la turcbail soscelai Is é dano forcetol ba menciu dogníd Petar & Pól & na apstail archena .i. píana & focraice d'innisin ár ro faillsigthea dóib fón cuma cétna.
Is é dano dorigni Siluester abb Róma do Chonstantín mac Elena do ardríg in domain isin mórdáil díaro édpair in Róim do Phól & do Phetar.
Is é seo dano dorigni Fabian comarba Petair do Philip mac Gordián do ríg Román díaro chreit in Comdid & diaro chretset ilmíle aile in n-úair sin.
iss eside cétrí do Rómánchaib ro chreit in slánicid Isu Crist.
Is é seo scél gnáthaiges Héli do innisin do anmandaib na firén & sé fó chrund bethad hi pardus.
Ónd úair iarom osclaices Héli in lebor do forcetol na n-anmand.
tecait and sin anmand inna firén i rrechtaib én nglégel chuce do cach aird.
Innisid dóib dano ar thús focraibe inna fírén oíbnius & airera flatha nime & at forbaeltiseom in n-airet sin.
Innisid im dóib iar sin píana & todernama iffirn & erbada lathe bratha.
Ocus is follus co mór gné mbroin fairseom fessin & for Enóc conid íat sin da brón flatha nime.
Íadaid Héle iar sin in lebor & ferait ind eóin nuallguba dermar ind úair sin & tennait a n-ette fria curpu co tecait srotha fola estib ar ómun pían n-iffirnd & lathe brátha.
In tan iarom is iat anmand inna náem díanid erdalta síraittreb flatha nimi dogníat in guba sin.
bá dethbiri do dainib in domain cíamtis dera fola dognetís oc erochill lathi brátha & pían n-iffirnd.
Is and sin icfas in Comdiu a chommaín féin fri cach nduni isin domun .i. fochraice dona fírenaib & píana dona pecdachaib.
Cuirfitir iarum amlaid sin in pecdaig i fudamain péne suthaine forsa n-íadfa glas brethre Dé fó míscaid bretheman brátha tri bith sir.
Bértair im ind naím & ind fireóin lucht na deirce & na trócairi for deis Dé do bithaittreb flatha nimi .i. áit i mbiat isin mórglóir sin cen áes cen urchra cen crích cen forcend tria bithu sír.
Is amlaid iarom atá in chathir sin .i. flaith cen úaill cen díummus cen goí cen écnach cen díupert cen taithlech cen gres cen ruci cen mebail cen mélacht cen tnúth cen mórdataid cen teidm cen galar cen bochtai cen nochtai cen díth cen díbad cen chasir cen snechta cen gaíth cen flechud cen deilm cen toraind cen dorche cen úardataid.
flaith úasal adamra aererda co suthi co soilsi co mbolud tíri láin hi fail aerer cech mathiusa.
amen finit.