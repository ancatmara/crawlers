Do fallsigud Tána Bó Cualnge.
Concomgarthá trá filid Herend do Senchán Torpeist.
dús in ba mebor leo Táin Bó Cualngi inna ógi.
asbertatar nad fetar di acht bloga nammá Asbert iarum Senchán ria daltu dús cia díb no ragad ara bennacht i tíre Letha do foglaim na Tana berta in suí sair dar éis in chulmeinn.
Dolluid Emine hua Ninene & Murgen mac Sencháin do thecht sair.
iss ed dollotar do fertai Fergusa.
meic Róig & sech a liic oc Énloch la Connachta.
Suidid Murgein a oenur oc liic Fergusa.
cách úad do chungid taige oiged dóib colléic. Gabais Murgen tra laíd don lííc amal bid Fergus fessin adgladad a n-asbert riss iarum.
Manib do liic luaich-thech malgel ma Róig rofessin fechtaib co n-éicsib imman immanachta laithiu bruidin bé Cuailngi in cech follus a Fergus.
La sodain forrubai in ceó mór imbi connach fúair a muntir co cend tri laa & tri n-aidche.
dolluid a dochum iarum.
intí Fergus.
fo chongraimimm chain id_est brat uanide léine chulpaitech co nderggintliud.
claideb órduirn.
maelassai chredumai.
folt dond fair.
Adfét Fergus dó iarum in Táin uili amal doringned o thossuch co dead, Asberat alaili im is do Senchan adchoas iar troscud fri noebu síl Fergusa.
nibo machthad cid samlaid no beth.
Tiagait uli co Senchan iarum & adfiadat a n-imthechta dó & ba buidechside díib iarum dano.
Is héseo turem remscéla Tána Bó Cualngi id_est a dó déc id_est De Gabáil in tsíd.
De Aslingi in Meic Óic.
De chophur na da Muccida.
De Tháin Bó Regamain.
De Echtra Nerai.
De Chompirt Choncho-buir.
De Thochmurc Ferbae De Chompirt Con Culaind.
De Thain Bó Flidais.
De Thochmurc Emiri.
Atberat dano is di remscelaib.
De Thecht Con Culaind do thaig Culaind cherdda.
De Gabail gascid do Choin Chulaind.
dia dul i carpat.
Dia luid Cú Chulaind do Emain Macha cosna maccu.
Acht is i curp na Tána adfiadtar na tri sceóil dedenchasa