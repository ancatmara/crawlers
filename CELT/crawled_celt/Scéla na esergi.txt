Scéla na esergi inso T AB RA D cách dia airi co ticfa bráth is andside bias esergi dona hulib daínib tri erfuacra meic De.
Isind ló sin .i. lló bratha cumscaigfider nem & talam & inna huli duli filet intib.
túaslaicfiter & legfait ri tes tened brátha.
acht cuirfiter na hulIsin hi cruth bas aldiu & basocraindiu co mór andás in cruth i rrabatar iarna mbrunniud & iarna nglanad tria thenid mbrátha.
Is and sin techtfas in tenIsin lathi brátha bríg & nert cosmail don tenid inro faíte na tri meic oc Nabcodon.
níro loise in tene sin na maccu náema.
Ro loisc im na timthirthidi ecráibdecha batar imman sornd tened.
Is amlaid sin loiscfes teni bruthmar brátha na huli pecthachu & na huli ecráibdechu.
ni erchotigfi im do chorpaib na firen ar bíaid in tenIsin amal bróen n-áilgen dona náemaib loscfid im na pecthachu.
Doraga mac duni de nim insind lo sin .i. i lló bratha .i. Ísu Crist & artraigfid isind aeór i soilse & étrochta dermair amal gréin.
linfaid in tsolsIsin in n-uli ndomon o turcbáil gréni coa fuiniud.
Atchluinfet and sin na huli daini filet i n-adnaicthib guth meic De.
Combad guth corptha atberad Ísu sund do éstecht dona marbaib .i. guth ind árchaingil Michil doraga d'erfuacra na hesergi co coitchenn for in cinud ndóenda co n-epri friu fo tri .i. ergid uli a bas.
lis guth nemchorpda atbeir Ísu sund d'estecht dona marbaib .i. forcongra spirtalda & cumachta diasneti in Chomded nad chumaing nach nduil do imgabail.
is triasin forcongra sin atresat na huli daíne a bás .i. do neoch ro sluic talam & atúatár bíasta.
ro báid usce & ro loisc tene & dano ro túaslaicthe for aicned na ndul dia ndernta.
Atreset sin uli a bás la brafad n-oenúaire & gebaid cách díb a anmain féin i n-oentaid a chuirp dilis & fedligfit iar tain mbetaid tria bithu.
Is and sin faídfed in Comdiu a techtaire úasli .i. na aingliu nóema fón n-uli ndomon & tinolfait na huli fírenu a cetri ardaib in talman.
nos berat leó hi comdáil Crist isin n-aer.
Tinolfit im na demna leó na hule pecdachu & na hule ecráibdechu.
Beti and sin na hulIsin for aird i fíadnaisi in Chomded ocond fugiull .i. aingil & demna & daini & .i. eter phecthacaib & fírenu.
Cestnaigthir dano cia hinad árithe asa mbia eisérge cach duine.
asa n-adnaicthib ém co demin.
iar ndesmirecht sin chuirp in Chomded atraracht asa adnacul fessin.
Ind airend im ro tomlithea o bíastaib & ro scailte i n-inadaib ecsamlaib atreset sin iar comarli in Chomded nos tinolfa & nos athnuigfe asind inud bas áil dó.
Araídi iss ed as dochu and comba hand atresat airm inro tomlithe & inro esrete.
at iss ed sin armither ar adnacul dóib.
Cestnaigthir dano i mbia esergi dona toglúasachtaib & dona toratraib dóennaib.
Is e a frecra sin co mbia co demin esérgi thall i mbethaib do hulib ro thechtsat hi fos bás iar mbethaid.
Má ro thechtsat didiu na togluasachta bás iar mbethaid cid i mbroind a máthár is demin co mbia esergi dóib thall.
co techtfat bethaid iarsin básin.
Manip cumtabairt didiu amlaid sin esérgi dona toglúasachtaib is lugu co mor as chumtabairt esergi dona náedenaib & dona torothraib.
Cestnaigthir dí uair atresat na huli daíni a bás cía háes lcia delb i mbia esérgi dóib.
ocus tráchtaid in t-apstal in cesta sin co n-abair.
Atresat na huli daíni a bás ar in t-apstal iar cosmailius áesi & delbi Crist.
Tri bliadna trichat im ropsat slána do Christ & is i cosmailius na haisIsin atrachtsom a bás.
I n-aís dano Crist atbeir in t-apstal inna huli daíne do eserge & ní inna méit .i. ni commétius a chuirp ar ni hairchend combat commeti ule cuirp na esergi.
Fedligfid im Crist do grés cen tulled cen dígbáil isin delb & isin méit inro arthraig dia apstalaib iar n-esergi.
is airIsin cid i n-óenaís atresat inna huli doíni .i. i n-aís trichtaigi.
araidi techtfait méit n-écsamail & méit n-ecutrumma ina corpaib iar cosmailius & iar n-aicniud na n-amser & na ferand irro genatár.
Aní didiu testá do chomlanius a cuirp forna toglúasachtaib & arna nóedenaib becaib & ar arailib torothraib derólib na techtat a méit ndlechtaig & ara n-esbat araile baill a cuirp.
comslanaigfid in Comdiu sin uli thall isind esergi conna heseba nách ni fortho do rudilse a ndelbe nach a n-aicnid dílis.
úair ni techtaidsium intib féin sin iar ndligud nemaicsidi & inclithi a n-aicnid céin coro techtsat iar n-adbar nach íar méit chorpdai.
Ind forcraid im fil for aicniud isna corpaib roremraib.
dano isna hulib torothraib techtait méit n-anmesarda digébthair ind forcraid sin forro thall isind esérgi.
fedligfid iar sin i meit dlechtanaig & i méit mesardai a folaid & a n-aicnid dilis.
Na torothair dano techtaid da chorp i n-óenaccomol deligfitir sin tall isind eséirgi & gébaid cách dib fo leith a chorp ndiles amal demniges Iob sin ic tairchetul inna libur in tan atbeir na huli daini do esérgi ina corpaib dilsib.
Is tomtiu im icond eclais co techtfat cuirp na martíri nóem intib iar n-esergi fulliuchta na créth forodmotár ar Crist cen esbaid cen dígbáil deílbe no socraidechta forthu do falsigud a mbuada & a coscair.
dano do falsigud na focraici móri dlegait ón Chomdid ara mmartra.
iar ndesmirecht sin chuirp in Chomded techtas and iar n-esergi fulliuchta na crécht forodaim ó Iudib do folsigud a umalloti forbthi dond athair nemda.
dano do thuilliud phene & todernama dona hIudaidib o ro fodaimsium na crechta sin.
Cestnaigthir dano do forcraid na foltni & na n-ingen cía ord bias forru isind esérgi.
Érnid Augustin in fer naem in cesta sin & is i a thomtiu forcraid na foltni & na n-ingen connách intib féin nammá comthoíther tháll isind esergi acht i n-aicned in chuirp hi coitchinni.
úair ni de fat na foltni .i. dia forcraid.
acht día n-árim nammá cumniges Ísu isin toscélu in tan aithnes aní seo día apstalaib co n-abbair.
Foltni for cindsi ar Isu fria apstalu atát i n-árim chinti & in n-aichnius demin icon Chomdid.
mértait ule duibse aci thall isind esergi.
ldano maso intib fein nammá comthothir forcraid na foltni & na n-ingen amal is chetfaid do fairind ar iss ed as chosmail forcraid cech baill do thinól & do thimarcain ind féin corop isin bul sa fein fogaba cip ed do phéin ldo fochraic dliges tria chomchétfaid & comopred in baill sin.
Is ed as chretithe co ndluthfa & co timaircfea thall in Comdiu isind esergi tria elathain diasneti ind ecnai díadai curpu trúalnidi na ndóeni i semi & i fáelli ind folaid nemtrualnidi & a n-aicnid spirtállai.
iarna terbud & iarna ndeligud o cech elniud.
iar ndesmirecht sin & intsamail inna tinni dogníter do dlúthad & timarcain tria eladain ind ecnai dóennai i sémi & i foilli a cuirp dilis iar ndícur cech élniuda & cech slaidrid úadib.
ldano is tomtiu and co cruthaigfea in Comdiu andall curpu na esergi dind adbur toltanaigfes dó cip é méit llaget i mbé in t-adbar sin .i. do neoch ro thirúarthestar din churp doenna isin duine ar cind báis.
amal chumtaiges innossa inna curpu móra dena sílaib dereolaib.
dano amal ro chumtaig thall i céttustin na ndúl na curpu dermara den dligud nemaicside & den dligud nemchorptha ro techtsat co hinchlithe intib na dúli diaro tusmidea na curp sin.
arisochma do Día coro cumtaige cen adbar lde adbar deróil cech n-admat lcech n-aicde bes áil dó. combad aire sin atberad in t-augtar naro taithmen Ísu do forcraid na foltne & na n-ingen lnach baill archena & isochma do Dia coro athnuige i comlanius a ndelbe & a n-aicnid dílis cen in forcraid sin do thinól doridisi isin churp.
acht araidi is dolig nach mball isin churp lnach rand de do sechmall on phein & on dammain dliges tria chomchetfaid n-imarbais.
lond fochraic dliges tria chomchetfaid degníma.
Conid ed is dóig didiu as chreti and comlanius in chuirp dóennai ule do athnugud isind esergi.
co fagba ind anim i n-oentaid fón innasin cep ed dliges di phéin ldi focraic ara ndegariltib lara ndrochariltib.
arfomtin didiu & ar imgabáil remlatrad .i. demnigthe aneich na dlegar do demnigud acht is coir do bith i cumtabairt ata in brechtrad tomten sa. Uair cidat demni & cidat falsi araile di ruinib na esergi ar is todochaide n-airchend ind esergi fein iar forcetul ind apstail & na screptra archena.
araide atát ruini díb indemni & anfalsi.
conid trebairiu & conid trebairiu & conid ecnaidiu a mbith i ndóchus & i tomtin andás i ndemnigud tria slatrataid.
Atresat tra na huli daíni thall i ndeilb & i n-ecosc ecsamail .i. na fir i n-ecosc ferda & na mná i n-ecosc banda.
Úair airm i n-apair in t-apstal na ule dóeni do esergi i fer forbthe.
ainm fir dorat and sin for in duine coitchenn eter firu & mná.
Uair dígebthair thall a lochta & a n-anmi ara corpaib na ndáeni.
Cométfaidir im intib rudilse a ndelbe & a n-ecosca dílis.
ní thechtfat dano cuirp na esergi intib elscoth accobor nó nách nduálaig archena.
is aire sin dano ni bí nach n-imnáire dóib cid lomnochta beti .i. cena fortugi etir o étuch.
Hi corpaib dlútaib dano & i corpaib tiugaidib bias esergi na ndóeni & ní i corpaib sémib & rofollib mar aer lgaíth.
amal ropo chetfaid sin dond eritecdu do Eotaic doruménair curpu na esergi comtis semiu & comtis fóiliu indás aér lgáeth.
Ro forúaslig im Grigoir náem in cétfaid sin & ros fathgé.
Cestnaigthir didiu úair is in corpaib dlúthib & tiugaidib atresat na dóeni cid ar n-apair in t-apstal spirtalda díb.
Combad aire atberad ara chuibde & ara chosmaili intib féin iar ndligud imfrecrai cach baill díaraile.
dana ara n-áille & ara socraide.
ara soilse & ara n-etrochta.
ár taitnébtaít na naím thall amal gréin isind flaith nemda.
lis aire atbeir in t-apstal spirtaldai díb ara cuibde & ara n-óentadchi thall do spirut inna hanma amal is óentadach innossa spirut na hanma dóibsium.
Úair bid óentadach thall co mór eter in corp & in n-anmain & bid inund comarli fora mbiat.
úair ní bia nach frithbert nó nach n-imresain tall o neoch díb diaraili .i. ón churp dond anmain lónd anmain don churp.
ldano spirtallai do rád díb úair fedligfid tall tria bithu isna sostaib spirtállaib eter aingliu Dé for nim.
ldano spirdaltai do rád díb dond apstal ón mud sa.
uair cumscaigfiter thall asin tróge & asin trúalniud & asin docraidecht i failet i nglóir & i n-etrochta.
i solse & i socraidecht in bethad nemtrualnide & in bethad nemmarbdai i fedligfet do grés.
araide niba inund socraidecht do chorpaib na naem uli thall úair nach inund cid fochraic.
Acht amal is écsamail etrochta gréni & écsa & etrochta rétland.
dano cacha retlainde riaraili is amlaid sin bas ecsamail fochraic na firen íar n-esérgi.
is airIsin techtfaitsom sosta écsamla i nnim ara n-áriltib écsamlaib.
Araídi ní bia format neich díbsium friaraile.
arita do mét dethiten & gráda cáich dibsium feib oc araili. iar nedesmirecht sin ind óenchuirp techtas and bullu écsamla & bullu ata úasliu araile & araide ní bí format neich díbside ria cheli.
dano a n-aill and úair ni chesend nech dibsom fora focraic fein ar is e Dia a óenur bas cosmailius cech mathiusa tall dona hulib noemaib & fírenaib.
Cid ecsamail didiu focraic na firén.
araíde is óenfochraic techtaitsium oraile mud .i. ind fechtnaige & ind fáelti chomlan fil dóib i n-Dia.
dano ar is inund frisintí fil isind fochraic as inísliu & no beth fein isind ochraic as uasliu intí as chominmain lais fris féin do bith isind focraic sin.
Dobéra im cach duine thall aich for araile iar n-esergi.
Acht araide ni bia dethitiu neich díb thall for araile iar ndligud chardessa chondalbais acht óentadaigfit ule do fugiull fírán in Chomded ernifes do chách amal dlé.
Dofucfa dano cách thall na mbia fo menmain a chéli cena falsigud o briathraib nó o chomarthaib ailib & tucfait o teorfégad spirtalla a mmenman na réta ata écnairce dóib & ata etercíana úadíb iar ndesmirecht sin ind fátha noím Elesi ro thuc tria spirut fastine ana ndernai a descipul Gezi ina ecmais & sé i n-etercéni úad.
lóg ón do gabáil o Némán Sireta ara íc don claime.
Uair cia rét fil i n-anfis ocond fairind dofucad in Comdid oc nách fil nách n-anfis.
Ni dingnet im na fireóin nách monor aile thall acht aní dorairngert in fáith Dauid co n-érbairt.
Mongenair don fairind attrebait itegdaisiu a Chomdiu not molfat & not adamraigfet do grés triasna saeglaib suthainib.
Ni ó briathraib im ló gothaib corpdaib sechtair dogénat na noím in molad sa for Dia.
acht o theorfegad spirtalla & o scrutan inmedonach a ndligid & a n-intliuchta.
Atreset dano na huli ecraibdig i n-óge & i comlaintius a corp cen dígbáil & cen esbaid nach mbaill forthu.
Acht araide is amlaid beti na curp sin co tórtrommad & co n-emiltius co ndodelbi & co ndocraite dermáir ina comaitecht.
Ní thatnéba dano i n-anmannaib na n-ecráibdech dliged intliuchta ná tucsen solsi ecnai leólais.
acht beti fó brón & torsi co temel dorchaide a n-aneólais & a n-anecnai ar medon.
Duba dano uli sechtair o churp.
mairg iarom for in t-ecnaid dond fairind filet oc ernaidi na esergi sin.
arní lugu as ainm dond esergIsin tathchor a bás i mbás do fedligud i mbás. andás tadchor a bás i mbethaid do fedligud i mbethaid.
Is é dano bás na hanma a hercha & a hélúd tria phecdaib & dualchib ón bethaid forordai .i. o Dia.
Uair amal is é bethu in chuirp ind ainm.
is amlaid is e bethu na hanma Día.
Amal is é bás in chuirp a dérge ond anmain.
is amlaid sin is é bás na hanma a derge o Dia ara phecdaib & ara dualchib.
Is and im atá esergi dond anmain in tan tathcures tria sualchib & degnimaib cosin Comdid.
ní hetar innas aile sin acht tria guth meic Dé .i. tria forcetul in Chomded do chomollad.
Is cóir a fis co filet da esérgi and .i. cétesergi & esergi tanaisi.
is i in cétesérgi .i. esergi na hanma ona pecdaib hi sualchaib tri athrigi do denam & ní fil acht dona fírenaib namma ind esérgi sin.
Is í im ind esérgi tanaisi ind esergi bias i lló brátha dona ulib daínib a bás.
cid óen & cid inund in bás sin iar n-aicniud choitchiunn araide techtaid delba & gnei écsamla fair ar immad na terchor & na tecmong triasa fagaib cách and.
Ind esergi coitchenn tra bias tall i llo brátha ni hinund & ind esergi dianid ainm isind augtartas prestrigia .i. esergi fuathaigthi amal in pitóndacht.
lni inund & ind esergi dianid ainm reuolutio .i. tathchor na hanma i corpaib ecsamlaib iar ndesmirecht na tathcorthe.
lind esergi dianid ainm metaformatio .i. tarmchrutad iar ndesmirecht na conricht.
lni inund & ind esergi díanid ainm subductio .i. fothudchestu .i. amal bíte lucht ind remeca.
lind esergi dianid ainm suscitatio .i. toduscud marb tria mírbail.
iar ndesmirecht Lazáir.
Iss ed so dano bias and atrésat na hule daini thall isind esergi choitchinn i n-aís trichtaigi ina ndeilb & ina n-écosc díles co comnius a cuirp & a n-ule cetfaide.
Co comlánius dano a foltne & a n-ingen & cech baill archena & congéba cách tria nert & cumachta in Chomded a anmain féin i n-óentaid a chuirp dílis.
fedligfit do grés isin bethaid suthain cen áes cen ercra.
aris í sin co denim ind fíresergi is di ainm isin scriptuir esergi tanaisi. i condiulg na cetesergi .i. na esergi bís tria athrigi.
Cip é im na crete co forbthe & co comlan esergi in ciniuda dóennai fon n-innas sa sechmalfaid tall on tslanti suthain tarngirther dona naemaib & dona fírénaib fora n-iris.
Acht a duine for in t-ecnaid máso dodaing lat coro chrete in mírbail sea na esergi.
fég lat gníma aile in Chomded & cidat gnáthchiu side ní lugu ata mirbaile.
Fég ém lethet ind nimi & a farsingi.
méit in talman.
abís in mara timchellas in talmain sin do cech aird & na hule filet indib.
Feg dano angliu nime.
Fég ém na dulIsin & na dule archena co ndernta do nemní tría nert & cumachta in Chomded.
aris lugu co mor di mírbail nách n-aicde do dénam innossa do adbar tria bréthir n-Dé andát na hule dule do denam thall ar thus di nemni triasin mbrethir sin. aris inund guth Dé atberar sund innossa triasa mbia thall esergi dona ulib marbaib. in briathar triasa nderna thall ar thús na huli duli de nemni.
A duine íarom for in t-ecnaid demnig duit in mirbail sea inna esergi.
na craind dermara.
cuirp na ndaine & na n-anmanna archena genit & tusmitir dina silaib dereólaib.
Turcbala dano na rind íar funiud.
Athnugud dano na fér & na lubi & cech réta archena dia fil in forbairt & in beógud.
Doraga tra ind úair i mbia esergi dona hulib marbaib tria erfuacra meic Dé.
Atreset and sin ind fairend dorónsat na mathi i n-eserge mbethad.
ind fairend im dorónsat na hulcu i n-eserge ndigla & fugill.
Is and sin arthraigfes in brethem díada isin delb sin inro mided fó brithemain dóennai.
Is and sin midfedsom co firen forsna dóenib isin deilb in ro mided co hanfirén óna dóenib Is and sin dano arthraigfes brithem firén in ciniuda dóennai .i. in Comdiu Isu Crist isin deilb inad sochma do chách a fegad eter firenu & pectachu .i. i ndeilb a dóennachta.
Is and sin dano ernifes focraice dona fírenaib & píana dona écraibdechaib.
Úair ind faírend na techtat errannus innossa isin chetna eserge .i. i nn-eserge na hanma atresat sin uli thall isind eserge choitchinn.
araide ni faigbet síth nó óentaid fechtaige lfáelti ocon Chomdid.
acht láefitir úad i carcair n-aduathmair n-iffirnd.
fodémat and sin píana & todernama ecutrumma ara mmiaraltib écsamlaib.
Ocus cid mór & cid adbol ind aisneis dobéra nech forin pein sin.
is nemnIsin i condiulg & i fegad na peni fessin amal atá.
Ind fairend im atragat innosa tria Crist isin chetna esergi .i. ind esergi bís tria aithrigi.
Atreset dano thall tria Christ i n-esergi in bethad suthain.
nos béra leis isin flaith suthain i frecnarcus ind Athar nemda tria bithu na mbetha.
Is and sin fogébat na fíreóin focraic ndermáir ara sualchib & ara ndegnímaib .i. in Comdiu féin o fúaratár na suálchIsin & na degníma.
aris é in Comdiu bas chomlantius cecha airir & cecha hairfite thall dond eclais. Is é dano atchichestár tria bithu ond eclais cen crích cen forcend.
carfaider cen emiltius molfaider cen scís. aris e seo iar fír in bethu suthain tarngirther dona náemaib & dona firénaib iar n-esergi frecnarcus na nóemthrinoti úasli Athar & Meic & Spirta Naím