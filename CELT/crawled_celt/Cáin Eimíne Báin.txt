Cáin Eimíne Báin annso:
Do-lotar flaithi Laighen isin duinebath co a r-rig .i. prim-acallaim co Bran h-ua Faelain dus cidh do-ghentais ar cind na foicheda tanic a tír Laighen .i. imbad cách dia eclais duthaig do gabail bachla banaba i n-aen-chathair .i. i n-aentaig na righ gebhthar ina toghaid-side
Fris-gart didiu Bran doibh & is-bert friu: issed at-gegainn-se .i. i n-ddimda fri Dia ro bamar cose ocin neoch aga ro bhamar
Iss ed is cóir ann innosa beith dun immaleith fri fot ar saeghail oc dighde ar cinn in duinebath
Fris-gartatar iarum na flaithi: is toghadh duinne uile anni-sin
Iss ed is-bert doibh a n-imacallma .i. taudacht cu h-Eimeine m-Bán
Do-llotar iarum
Im-raidit co h-Eimeine m-Bán aní imde-racht fri h-aithridhe do Dhía & fri gabail bachla lais & fri les a n-anmanna do denum oirit no beth i saeghal
Fris-gairt Eimine: as doibh: guidim Dia uile anocht co tarda comairli dúin forsani ime-raidit-si
Ainsit iarum uili ind oidchi-sin
At-gladastar iarum Eimheine a muindtir tosach laithe & is-bert friu: cacha m-biam frisin greis donn-ainic?
Ma ata-bosum iarnar toichid bid bare leo ma anat linn bid mélad duin ma at-balat din plaigh seo otte diar n-attug im chobair doib
Fris-gart iarum a muindter do Eimene: inní bus comairle lat-sa is sí bas chomairle linne
Is si eim mo chomairli-si mad coir libh-si: attach duinn in Choimdhedh im anacul na fer-so din plaigh & a comlín uainne do dhul tar a cenn meise fein tar cend m-Brain
Cet cet ol a muindter fri Emene; is coir linne inní-sin
At-gladastar Émene na flaithi iarum & is-bert friu: immunn-arlasamair-ni tra ol Emene umuib-si & ro gadamar in Coimdidh im fortacht duinn im bar n-anacol-si din plaigh-so & is e cruth asin-cotatsum: bar comlín dom muindtir-si do dul tar uor cenn dochum neime meissi féin tar cenn m-Brain
Atlaighsetar iarum na flaithi buidhi do Dia & d'Eimine acht ba n-dúais la Bran do dul do-sum tar a chenn & slechtsat uili in caeca flaithi imme righ for oigreír Emene Áin ce secha ce beradh forro
As-bert iarum Émine friu: isi-so mo riar-so oman De daib & a sherc & aitherrach cáin-bescna daib fri Dia doní a ratha dó is ferr araile
As-bertatar iarum na flaithi fri h-Emene:
Cisne folaid tra rot-biat-sa uain-ne tar éis na fortachta do-berar duinn?
Imba ar n-dilsi conar claind a mainche duit-si co brath?
Fris-gart Émine: ni taet dam bar mainche; ard-chaerich adob-comnaic-si ard-lias duib lias bec ani-siu caerig beca ann ataet mor i toil Dé
Cesc tra cidh do-beram?
Imbad tíre & feranna fa set & máine?
Fris-gart Emene dóibh: ni taurga n-dam báa n-de arna h-eipri is cunnrad ro gadamar-ne Dia lib-si im uar n-anocal ossib-si co foltaib máine & tíre tar a éise
Cest tra in fuil innaill do-bermais deit?
Fuil eim ol Emine nert & sochraidi duib in puirt-so & a shaeirid co brath & saeirid a fheraind indni ad-roipre & do-ruaicle & ado-ibertair & cid urthar ar cinn a chesta & a caingne re cestaib Laighen do dénum
Madh fri sil m-Brain beit a cestud-sum riar na muintire fodeisin im sodhain; madh fri nach aile it feichemain & it brethemain t-shil m-Brain & raithi Laighen olchena a n-ogh lesaigte Emine Ain & a muintire fri Laighniu
Ad-raeghaid tra Bran h-ua Faelain co flaithi Laigin olchena ratha i n-ogh na saire-seo
At-raegatar na flaithi olchena airriu fadeisne & ara clannaib co brath
It é na ratha at-rogesa sunn & do-dechatar fri laim Emine Ain .i. Cellach mac Aedha Croin & Culdub mac Certain Degchairdil mac Brocain Fínán mac Maeil Dibid Ardmesach mac Maeil Ruis Dubh Cluana mac Furodran Eltine mac Brocáin Buidhe mac Laighnein Dub Da Crich mac Maeil Ochtraidh Dimusach mac Congaile Mael Tuile mac Maeil Uidhir Aedan mac Echach & Fabnith h-ua Tusechain & Lapan & Mescell do Leighis It aena tra na fir-seo do-ruirmisum ro saertha don mortla la Bran & is cusin flaith theit in muinter; is iside do-gair na tigerna chuca fri fual no fuasna no indilsi na saeirid-seo Ruis Ghlaise
Is é ord tra bai la h-Emene for tighnacul a muintire: in coica righ-seo ima righ .i. mórseisiur cach laithi co cenn sechtmuine & Emene féin fa deoigh tar cenn m-Brain iar n-gabail écnairce a muindtire & anas Bran afos a coicait laech co cenn sechtmuine co taiselbud don coicat flaithi in coicat clerech do-chuaidh tar a cend & fo-cres a crannchor forsin coica fer do muinntir Émene co 'ma-fitir cach cach morseisir no thegadh tar cenn alaile
No thegedh didiu in mórseisir do muintir Emene i n-aentaig a manach do laubair
In morseisir tara teitis cenn
No chlaidis uadha doibh co tictis iarum no gabhdais a n-étach sacarbaicce umpu no teigdis do laim & no theighedh Émene reime docum na flaithi tara teitis cenn & is-berid: uinnsi secht slan dochathig dib sunn gin cneit cin galur & nis-ber nach accais aile acht dul tar bur cenn-si
No ceilebraitis na clerig dona laechaib tara teitis cenn & do-berid cach dib laim tar bragait alaile
No ciitis na laeich oca; failti immurgu na clerig oc dul dochum neime
Cene tra ol Emene bes cumain lib a n-ad-ruiglisid dam-sa ro m-biadh fortacht Dé do neim & ar n-itchi-ne uile
Is dual daibh mo chlocc ad-chondarcid & do-chualaid oc talgud mo muintire tar bar cenn ni fouirne a beim foraib ara l-la m-bither da bur n-escaine in bur cintaib do-imdibaidter uar saeghul
Ni biadh righ na rigdamna on righ na on flaith na on oc-tigerna forsa m-biter & ni 'mman-aicim for neim & ni ba soinmech didiu doibh i talum & siccib e forsa m-bentar olchena acht co m-beth cinaid leo ni ba neime na talman
Is aen didiu ad-roighle i saire na h-eclaisi cidh be manach doda-goad & cib can a cinel acht rop airithe laisin muindtir aig-dilmuine do Eimeine Ban cin fuasna cin indilsi
Ocus neimbiathad laech na laeichis a tri corgusaib na bliadna nach a cétain nach a n-ain ditin na i n-domnach nach iar n-espartain na ria teirt & na h-imirtar & na tardar sall na feoil na im do fiur Laighen co la m-bratha & is tar turtugud Émine Bhain & tar a miscaid conid uile naemaib & fhírénu & is tar turtugud na righ-seo & na flaithi cin chomallad na timna-so co la m-brátha
Anais Emine iar sin aidhche fri gabail écnairce a muindtire & fri cosc & cuindrech na caingen
O thanic dó co dul dochum neime do-grath Bran co maithibh Laigen lais do cheilebradh dóib & do thaisilbad do Bran dula do-sum tar a chenn dochum neime & ni roibhe co m-beredh aes & críne mina thísad a n-urlaithibh-so tar cenn m-Brain
Do-forgeis dó aní ima-ragha a charbat do neoch bu mellach lais do Laighnibh & ni ro et o Bran annsin acht aen namá ol Eimine gurba uladh ríg mo reilicc
Ticfaid nech dod chloinn-si ol Eimeine & bidh Bran a ainm & bid im purt-sa bet a auladh curob tormach saire & airmitiu dom muindtir & dom purt la Laighniu Berid Émine bennachtain ona flaithib & facbaidh-sium alaile iarum cin cneit cin galar for snadad dochum neime for saire Ruis Glaise o Laighnib co brath & reliqua
