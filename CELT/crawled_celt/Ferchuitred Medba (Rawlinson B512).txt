Ferchuitred Medba indso:
Rí rogabustar rígi for Erinn fecht n-aill .i. Eochaid Fedhlech mhac Find mhic Roighen Ruaid do shil Ritfatha Scuit o Thur Nemruad i lleth ar is do shil Riphaith Scuitt cech gabail rogab Ereind genmotha Cessair namá
Is aire atbertha Eochaid Fedhlech fris .i. fedhil la cách é .i. indruic la cách an rí sin
Trí mic leis .i. na trí Find emhnae .i. emuin raott nach deligther & d'aontoirbert ruccad iatt .i. Bres & Nar & Lothar a n-anmanda & is iatt dorindi Lugaid Sriab nderg re shiair fadein an aduig re cath Droma Criad do thabairt doib da n-athair cur thuitsid a triur ann la hEochaid Feidhlech curub é Eochaid Fedlech do chuindigh an etgit nemdha cen mac a ndíaid a n-athar for Erind co brach gur fírad sin
Conall Anglonnach mac Eochach Fedlig díataitt Hui Conaill ra Firu Bregh
Búi iardraighi mór laisind rig sin .i. Eochaid Fedlech: .i. Ele ingen Echach Fedhligh ben Fergail mic Madach & is uáithi atá Brig Éle la Laigniu & fa ben a ndiaig Fergail do Sraibgend mac Niúil do Ernaibh co rucc mac dó .i. Mada mac Sraiphgind athuir Ailella mic Mada
Ocus Mumain Aitencathrach ingen Echach Fedlig ben Conchubuir mic Fachtnae Fathaig mathuir Glaisne mic Conchubuir
Eithne ingen Echach Fedlig ben aili don Concobur cetna mathair Forbaidi mic Concubuir & is aire atbertha Forbaidi dhe .i. a forbud .i. a gerrad do roindiub a broinn a mathar iarna bathad a n-Glais Berramain frissa raiter Eithne indíu & is uaithi sloindter ind aband .i. Eithni
Diarmait ainm Urbaidi ar túss
Occus Clothra ingen Eochach mathair Cormaic Conluinges & Derbri ingen Eochach Fedlig dia rabatar muca Derblinne
Medb Cruachna ingen Eochach Fedlig ben aile do Chonchobur conad é Concabor cetfer Medba cur tréc Medb Conchubor tre uabharr menman co ndechaid chum Temrach in bail i raibe rí Erend
is í cúis fa rabatar na hingena sin righ Erenn ac Conchubor ar is la Eochaid Feidhlech dotuit Fachtnae Fáthach i cath Leitrech Ruidhi 'sa chomrund conid 'na éruicc tucad na mná sin do Conchobur maille righi n-Ulad do gabail dó ar hecin ar clanduib Rugraidhi
Conadh é cetádhbur comfuachda thána bó Cuailgne fagbail Medbha ar Concubur dá aindeoin
Tinne mac Connrach Caiss do Domhnandachaibh iss é bá righ Condacht an tan sin & Eochaid Dala & Fidech mac Féicc don Gamanraid a cuiblichus na ríghi
Teid Fidiuch mac Feicc co Temraig do teglomadh na rigi cur cuindidh Medb ar Eochaid Fedliuch co fuair Tindiu mac Condruch fis an scéoil sin condorala do forairi for Fidach mac Feicc conustarrladar ac srothaib Sindu cormarbsat clanda Cundrach & Munodur mac Connrach Fidach conidh é sin cetadhbur coctha clainne Connrach Caiss & na Gamanraidi
Dogní Eochaid Fedlech anfir flatha ar Tindi mac Connrach iar sin cur cuir a ndithriub Condacht é & cuiris Medhbh a n-inadh rígh a Cruáchain conustarla do Meidhbh & do Thindi co mba céledach iar céin mháir 'na diáig sin conidh a Cruachain dognítea áenuig Erenn
no bittís mic rig Erend hi Cruachain ic Meidhbh in tan sin dia caomclodhataís coccud fri coicced Conchobuir co tainicc Sraiphgend mac Níuil do Érnaib & a mac .i. Mata mac Sraipgind co Meihdhb dia coemhsatt cocad fri Conchobor im cend cecha formaitt bui attaro
Gníthir feis Temrach la hEochaid Fedlech an tan sin co cóiceduib Erenn immi acht Medhb & Tinni
Hirailit fir Erend ar Eochaid Medhb do breith isind aónach
Cuiris Eochaid Srebluath adhon a banechlach ar cend Medba co Crúachain & teitt Medb arnamáirech co Temraig cur cuiretar graithfne ind aonuig co cend cóictigis ar mhís leó & scoilitt fir Erend ina díaidh sin
Anais Conchobor tar eis cháich isind aonuch ac forairi ar Meidb & si ac dul co Boind dia fothracad co tarrla Conchobor di ann corsáraig hí & co ndechaid ina gnáis da haindeoin co closs co Temraig sin
O doclos doergetar teglach rig Erenn immon ríg a Temraig amach & Tindi mac Connrach & aderuit araili cur tuit Eochaid Dala le Tindi reime sin fon rigi & ní fír sin
tocbaidter meirgi rig Eredn d'innsaigi rig Ulad corfocrad comracc o Thinni mac Connruch ar Conchobur Monodhur mac Connrach derbbráithir Tindi condebuirtt Conchobor fris Tindi do coscc
Atbert Mondodur co ndingebad co tarla dóibh imsreng curad cur tuit Tinni 'san imguin condebratar cách ‘is maith an t-echt’ condebuirt an drái ‘bid mac Cecht a ainm co brach’
De sin dolen Mac Cecht de
Curmebuid an cath ria Conchobor for Boind bar Eochaid Fedlech condorchair Sraibgend mac Níuil & a mac a connmail an chatha dia n-eiss
Gabais Eochaid Dala cuing an chatha fair ar fíarut Midhe tar Sinuind sribhúaine co ruc Medb & Condachtaig slán leis tre nert imgona cor nar lamad iad o Bóind co Sinuind
Tecaitt Domnannaigh & Dail n-Druithne & Fir Craibhe dia raibi Eochaid Dala co Cruachain iar marbad Tinni mic Connruch Caiss argérbo tri haicmedha íatt san re scailed rop enaicmi íatt ar mbunadus .i. clannai Dela mic Loich d'Feruib Bolcc iar ngenelach
Gurab i comairle dorónsat rigi Condacht d'ainmnechud do Eochaid Dala do deoín Medba dia mbeth 'na chele dhi fen & cen étt cen omun cen neoitt do beth ann uair ba gess disi beth ac ceili a mbeitís na trée sin
Dorighad Eochaid trit sin co raibi treall a Cruachain ana chele icc Meidb isin aimsir sin
Tanuicc Ailill mac Máda mic Sraibgind do Ernaib co Cruachain & ba lenam maol Ailill ann sin & iarsma clainni Sraipginn maraon ris dia ailemhuin ac Meidb tria gaol Medba fris .i. Ele ingen Eathach Fedlig a shenmathair
altuir i Cruachain Ailill iar sin curba mílid mormenmnach & curba trettill i ccathuib & a comlunduib & curba tuir connmala catha re Conchobor é ac dénamh cocctha & ic din coiccid Medba curup e fa tóesech teglaig ac Meidb 'na diaig sin cur graduig Medb é ar a sobhessuibh cur aontuigh fria é curbá céli dhi é tar cheand Eochach Dala cur éttuigi Eochaid im chend in scéoil & cur hétaidhi Domnannaig tre chombáid cur shamhailset Ailill d'innarba a Connachtaib amach co na raibhi do Ernuib maille friss
Cur toirmiscc Meadb an gnim sin do denum uair ba dili leisi Ailill ana é
Ottconnairc Eochaid letrom Meadba fograis comrucc ar Ailill im chend a righi & a mna cur comracc doib co hainiarmurtach & dorochair Eochaid Dala 'sa comracc sain la Ailill mac Máta tre imdill Meadbai
Gabais Ailill ríghi Connacht do deoin Medba da eissIsin curob é fa ri Connacht ac rigad Conaire Móir mic Etarsceoil & ac tabairt na tánai for Ulltu conad don Ailill sin rucc Medb na Maineda & nír Mainedha a cetanmanna acht is íatt a cetanmanna .i. Felim Maine Aithreamail Cairpre Maine Maithremail Eochaid Maine Andáoi Fergus Maine Táoi Cet Maine Millscothach Dairi Maine Mo-id-bertt ara n-abar na Mainedha friu?
Ni hansa
Dia mbói Medb occan cluichemnuigh laa n-ann condorala dhi turcnam catha Finnchorad la Conchobor día ndébertt friá draí:
‘Cia lasa tuitfe Conchobor dom cloinn?’ ol sí
‘Ní rucus muna haithbaister’ ol an draí
‘Cidh sin?’ ol Medb
‘La Maine gongeodhain’ or an draí
Conad aire sin tuc sí Maine for gach mac dhí dia tuited Conchobor lais cor forttamlaigi na foranmanna sin na mac for na hanmanna disle bádur forrta
doshail Medb gurb é Conchobor mac Fachtnae Fáthaig ri Ulad idubertt an draí & nocharb é chenae acht Conchobor mac Artuir mic Bruighi mic Dungaili .i. mac rig Alpan dotuitt la Maine Andaoi mac Ailella & Medbai
Finid dó sin
Meisi Mailechlainn rograithph sin 