Siaburchapat Con Culaind inso D OL LU ID Patraic do Themraig do erail creitme for ríg n-Erend .i. for Loegaire mac Néill ar is eside ba rí Herend ind inbaid ar ni chretedsidé in Comdid ciano pridcaide dó.
Asbert Loegaire fri Patraic noco chretiubsa duitsiu nách do Dia nó coro dusce Coin Culaind damsa fó míadamla feib adfíadar i scelaib conid n-acur & conid n-arladur ar mo bélaib sund is iar sain no cretiubsa duitsiu.
Is folaith do Dia aní sin ol Patraic.
Tic techtaire iarom on Chomdid co Patraic co tairistis co arna bárach for dua na rátha .i. na Temrach & ticfad Cu Chulaind a ndochum and.
Is iar sin iarom luid Lóegaire do acallaim Patraic iar taidbsin Con Culaind dó ina charput.
Asbert Patraic fri Loegaire innut tarfás ní.
Domarfás im for Loegaire & nim thá cumac día aisnéis mani sénasu & mani chosecra mo gin.
Ni senubsa ol Patraic do ginsu conom raib mo ríar.
arsénub im in n-aér dotháet as du ginsu co n-écis in tadbsin tarfás duit.
A mbása em for Loegaire oc dul dar Fán in Charpait do Cnuc Síde in Broga hi Tulaig in Turchomraic i mac Bruig Meic ind Óc.
Co n-acasa in gaíth n-úair n-aigidi amal chroísig dibroí bec nád ruc ar folt díar cennaib & ná dechaid triund fodesin co talmain.
ro íarfacht in gaíth do Benén or Loegaire.
Asbert Benen frimsa is í gáeth iffirnd insain iarna oslucud ría Coin Culaind.
Co n-accamár iarom in tromchíaich máir doléic fornd.
Ro iarfachtsa dano do Benén in tromchiaig sin.
asbert Benén bátar anála fer & ech immandeochatar in mag ríam.
Co n-acamar iarom in feóchúni mair uasund túas.
Ba lán in tír di sudib & ba heter nélaib nime bátár ara n-airde.
Ro iarfacsa do Benén aní sin.
Asbert Benen batar fóit a cruib na n-ech bátár fó charput Con Culaind.
A mbámmár and iar sain co n-acammar fúatha na n-ech triasin ciaich & na fer isin charput solam arae apri hesi for ard síthbe sigidi eich doríadat séotu.
Co n-accasa iarom in dá ech commóra comaille acht nammá co sain delba & datha.
comlúatha comchóri comgníma boslethna deslethna biruich ardchind agenmair gobchuíl dúalaig dénmecha dathálli tullethain forarda forána forbreca.
At é cendbeca cruindbeca urarda aurderca aurgastai.
Bruinni derga beólaidi sulgi slemna saitsidi sogabalta fégi fáeborda femenda cassmongaig cóiri caím casarcig broga forfuil ina díaid inétside da ndroch duba tarchise.
Dá roth chóiri cóicrisi.
Fertsi crúadi colgdirgi.
Dá n-all n-aphthi n-intlasse.
Síthbe findargit co fethan findruine.
Cuing dron drumnech fororda.
Pupall corcorda.
Fortche uanide.
Láech and isin charput sin súas máeldub demis fair for suidiu.
Atá lim is bó roda lig.
Súil glas bannach ina chind.
Fúan corcorgorm im suide a cetoraib orgait óengil.
Dulend dergóir fora bruinnib ro leth dar cechtar a dá gúaland.
Léni gelchulpatach immi co nderginluth intlase.
Claideb orduirnd i n-ecrus sésta fora slíastaib.
Manaís lethanglas for crund miding ina láim.
Foga fogér fóbartach ina farrad.
Scíath corcorda co comrod argit co túagmílaib óir úasa díb n-imdadaib.
Atá limsa bá frass do nemannaib ro lád ina chend.
Dubithir leth dubfolach cechtarde a da brúad.
Deirgithir partaing a beoil.
Ara ara bélaib isin charput sin araile forseng fánfota forbrec.
falt forchas forruad fora mulluch.
Gipne findruine fora étan nád léiced a folt fó agid.
Cuache de or fora díb cúalaid hi taircellad a falt.
Coichline ettech immi co n-aurslocud ara dib n-ullennaib.
Bruitne di dergór ina láim.
dia tairdellad a eochu.
Dóich limsa bad hé Cu Chulaind & Lóeg a ara no beth and & Dub Sainglend & Liath macha.
no beth fón charpat.
In creti Dia fodechtsa a Loegairi ol Patraic úair dodeochaid Cu Chulaind dot acallaim.
Mása é Cu Culaind atconnarc is garit limsa ro boí ic comaccallaim.
Is folaid Dia ol Patraic mas éseom ro boí and dorega dot acallaimsiu afrithisi.
A mbátár and iar sin co n-accatár in carpat isin mag a ndochum cona díb n-echaib & Lóeg mac Ríangabrat ina farradnacht & Cu Chulaind ina erredacht.
Secht cles lí ani fichet úasaib etarbúas.
Tairmcles nónbair .i. cles cait & cles cúair.
Cless daire.
Dallchles n-eóin.
léim dar neim.
dergfilliud erred náir.
gai bolga.
baí bresse.
bruth ngéine.
sían churad.
rothchles.
fáeborchles & ubullchles.
torandchles.
dréim fri fogaist.
dirigiud creitte fora rind & fonaidm níath náir.
táithbéim.
béim co fomus.
Immasleig cach la beirt immin n-araid gabáil na n-ésse biid uasaib & análaib.
Dolluid Cú Culaind do acallaim Patraic & bennachais dó.
is and sin asrubairt.
Ateoch a nóem Patraic itt arrad iteó.
romucca lat chretmecho hi tírib na mbeó.
Creit do Dia & do náem Patraic a Loegaire ná túadaig tond talman torut ar ní síabrae rodatánic is Cú Chulaind mac Sóalta ar is bith cach rúanaid recht ná talam cach ciúin celar cach triúin talam cach naib nem ar is dord síabrai cen midsiu is bith cáich ar úair immáredisiu.
Boí Cu Chulaind ina thost & ni arlasair Loegaire.
Cía rét Brega a Loegairi cia suides a fantu.
Cia aires a n-áthu.
Cía aithet a mna.
Cia charat a n-ingena.
Ced duitsiu & damsa or Loegaire a n-iarfaigidside.
Ro boí tan a Loegairi bá messe immátheged immatimchellad immidamthellech.
Ba mesi alau cúrad cartais glonnaib arddaib immanaigtís ro boí tan a Loegairi.
Ba messi dothéged a margressa noruíned a márcongala.
Bá messi in Cú Chulaind cathbúadach gnússachtach gesechtach rigderg roíglethan rogellach no bíd ar Maig maínech Murthemne.
Creit do Día & do Phatraic a Loegairi ar ní siabrai dotánic acht Cu Chulaind mac Soalta.
Mássa Chú fil and or Loegaire adfét dúnd día márgnímaib.
Ba fír són a Loegairi or Cu Chulaind.
Bassa collid giallasa i n-airitin átha mo thúath.
Basa balcbémnech for níathaib & mórslúagaib.
Imréidindsea a nggraige senlúatha mo námat isnaib lúacrachaib lánaib co fagbaindse a n-eltae beómarbae isnaib slébib iar n-ardbiu a comlund comardae na fer no bítís foraib.
Manus fil samlaid na gnima sin feib adrímiu batár gníma erred latsu níptar gníma con.
Bá fír són a Loegairi ol seseom.
Nipsa chúsa gabála lis.
Basa chúsa gabála uis.
Nipsa cháusa cruib i n-aurchaill.
Bása chúsa comnart do chomlond.
Nipsa cháusa imlomtha fuidell.
Basa chausa tairbe buden.
Nipsa causa ingaire gamma.
Basa cháusa ingaire Emna.
Manus fil na gníma sain feib dodrímiseo bátár gníma erred latso.
Bá fír són a Loegairi ol Cu Chulaind bátar gníma erred limsa.
Bása eirrsea.
Bása aura.
Bása ara carpait máir.
Bása máeth fri maíthi.
Basa imdenach frim tháir.
Bása ennach mo námat.
nipsa nemthenga mo crích.
Bása chomrar cacha runi do andrib Ulad.
Bása mac la maccu.
Ba fer la Bá dim chusc asrarath.
Basa maith frim aír.
Basa ferr fri molad.
Mása é Cu Chulaind fil and or Loegaire adfét dún ní dona morgabthib ro gábi, Ba fír són a Loegairi ol Cu Culaind.
Immáredindsea márgraige la Concobor crúaid bá i n-ailethúaith aslingind cach mbúaid.
Ro clisius for analaib uasa uíb na n-ech.
ro mmebdatár riumsa mórchatha cach leth.
Ro brisius aurgala for triunu na túath.
bá misi in caur claidebrúad iar sligi na slúag Ro brisius a fáeborchlessa for rindib a claideb.
rosiacht a mórairgne ba tria daigte tened.
Tairred n-aile dochúadussa a Loegairi acht ba sin úair.
coro ferussa márchatha fri Lochlaind atúaid.
Araile láech and domárraidsi iar techt dam for sét.
trícha cubat a ardai ba ed sin a mét.
Iar sin ro selachsa iar nglés dún fo thrí.
fochartsa a chend isin cath co torchair ín Iar sin dorochratár ro thesbaid díb.
secht cóecait cach óenchatha o ro gabthá a rrím.
Is íar sin ro nenascsa foraib fora ndáil cét talland argait báin im secht tallant óir bá sí sin in cháin Tairred dochuadusa a Loegairi día lád hi tír Scaith dún Scáith and cona glassaib íarn forurmius láim fair múir imón cathraig sin ba etig a dend.
sonnach íarn for cach múr forsin bátár nóe cend.
Dorse iarn for cach slis frimna niro chosnoda.
atacomcussa com láu condarrala i mbrosnacha.
Buí cuithe isin dún lasin ríg adfét nathraig doróemdatar dara or ba bét.
Iar sin atarethusa cíar adbol a ndrong.
co ndernus a n-ordnecha eter mo dá dornd.
Tech lán do loscannaib dofarlaicthe dún.
míla géra gulbnecha ro leltar im srúb.
Bíastai granni dracondai cucund dofutitis.
tréna a n-amainsi echdíli cíadcutís.
Iar sin atarrethusa in tan bá fóm rois.
cotamfoltsa comtar menbacha eter mo dí bois.
Baí coire isin dún sin lóeg na teóra mbó.
aige ina chroes nirbo luchtlach dó.
Taithigtis in cairIsin bá mellach in bág.
ní théigtis úad for nách leth co fácbaitis lán Baí mór di ór & argut and bá hamrae in fríth.
dobirt in corIsin la ingin ind ríg.
Na téora bai dobertamár ro snaidet a muir.
ba here desi di ór la cách fora muin Iar tudecht dún forsin farci bá hadbol la túaith.
báite fairind mo churaig lasin n-anfod crúaid.
Iar sin immórousa gíarba gábud grind.
nonbur cechtar mo dá lám for mo chind.
lfor mo druim Ochtur form díb slíastaib rom leltar dim churp.
bá samlaid sain ro snausa in farrci co mboí isin phurt.
An ro chesusa d'imned a Loegairi for muir & tír.
bá ansa damsa óenadaig la demon co n-ír Mo chorpan ba crethnaigthe la Lugaid a búaid.
roucsat demna m'anmain isin richis rúaid Immárubartsa in clétine gai bolgae do léir.
ro bása i comchétbúaid fri demon hi péin Bá comnart mo gaiscedsa mo chlaideb ba crúaid.
domrimartsa in demon co n-óenmeór isin richis rúaid Ind ríg cosniat a rríge cía beit co mméit a mbrigi.
ní cumcat ni la mac n-Dé acht a cubatt i ndire.
Slúaig Ulad im Chonchobar calma in coraid.
iglet in demnae i n-iffurnd at brónaig.
Acht in rí mac Nessa arbáge ar mac Maire.
atát i pein iffrind formna na lath ngaile.
Bá mád tulad dot brethir a Loegairi fri Patraic iarrid uair.
conom thucadsa a hiffurnd conid dam sa a búaid Is búaid mór di Góedelaib co clothar in slúag.
cech óen chreitfes do Patraic i nnim níbá trúag.
Ceni cretindso a Loegairi do Patraic na creitfet Ulaid.
an ro chesussa do imned bá mo turem.
Iss ed mo chosc do cach óen scarad fri peccad fri clóen cach óen cretfes do Patraic ragaid hi tír inna náem Cach mac ríg rochluinethar di Ultaib i n-Hére creitted do Patraic for rith bad mór a dene Dobeir bennacht for Patraic forul a llín in cech óenaird i n-Hére a mbia a síl.
Is búaid mór do Goedelaib no chluined in slóg cach óen creitfes do Patraic for nim níbá tróg Is cian mór ó 'tbaltsa ropu mór in túath is cumachta mór domfuc ar cend inna túath Is cían scarsu fri eochu fri carpat foa lí is cumacta mór domuc amal atomchí.
Ind eich seo a Loegairi retha rith co mbúaid is Patraic dodrathbeogastar condat e ata lúaith In carpat so atchisiu i ndegaid na n-ech is Patraic ro cruthaigestar conid hé as dech Cosind étuch cosinn arm cosin erriud clis is cían mór o atrubaltsa o ro scarus fris.
In slúag mór donarrchomlais file foa lí nos mairfed Patraic for rith connaptís bí.
Dosraithbeoigfed aitherruch robad mór in band co mbetis i mbithbethaid ar bélaib na cland Atomchi a Loegairi atomglaithe leir.
mani crete Patraic biasu hi péin.
Cid latsu bithbetho talman cona is ferr óenfocraic i nnim la Crist mac Dé bí Ateoch a nóem Patraic it arrad nom theig romfuca lat chretmecho is tir immaréid.
immaredind.
Creit do Dia & do nóem Patraic a Loegairi arna tudaich tond talman torut.
Doraga niba cumtabairt mani crete do Dia & do nóem Patraic ar ni siabráe dotanic is Cu Chulaind mac Soaltai.
Ro fírad dano aní sin.
dodeochaid talam tar Loegaire adfiadar nem do Choin Culaind.
Ro chreti trá Loegaire do Patraic iarom.
Bá mór trá a cumachta do Patraic .i. todúscud Con Culaind íarna bith cét bliadna hi talmain .i. o flaith Conchobair meic Nessa iss eside ro genair hi comgein fri Crist co dered flatha Loegairi meic Neill.
meic Ecach.
Mugmedóin meic Muredig Tírig meic Fiacrach Roptine meic Corpri Liphechair meic Cormaic Ulfotai meic Airt Óenfir meic Cuind Cetchataig meic Fedelmthe Rechtada meic Tuathail Techtmair meic Feradaig Find Fechtnaig meic Crimtaind Niad Nair meic Lugdach Riab n-Derg dalta side do Choin Chulaind mac Soalda.
