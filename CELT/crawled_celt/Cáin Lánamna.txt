Cáin Lánamna
Dileas do chechtar da lina ciaro-chaithe, cia-tormala echtar da lina ar araile, acht ni ro-raidsem i ndligud flatha, & ni ro-fiachaigestar dliged no urdliged no airlecud, no ni ro-tathaigedar nech dib ar araile.
Slan cach sochomsa, cach sochobus, eslan cach n-ecobus i cainlanamna.
Cair, cis lir lanamna do-cuisin la Feine?
Ni anse, a ocht: flaith fria aicillne, eclais fria manchu, athair frin ingin, ingen fria brathair, mac fria mathair, dalta fria muimi, fithithir fria felmac, fer fria bein.
Comdiles do cach dib cia-tarta di araile, cia-imarbara cach dib ar araile cen elguin, cen taide.
As-renar aithgin cach dichmairc cairichther co troscud acht i n-eclais; aithgin olchena cach dichmairc cairigther, co imchim troiscthe no eluda dligid.
Cach dichmairc cach taide, cach elguin, cach dichmairc cairigther, follaigther, is cona dire do-bongar.
Cair, cis lir lanamna cumthusa comperta do-cuisin la Feniu?
Ni anse, a deich: lanamnus comthinchuir; ben for ferthinchur; fer for bantinchur co fognam; ben for airitin n-urala; fer tathaigthe cen urgnam, cen urail, cen tarcud, cen tinol; lanamnus foxail lanamnus amsa for faeniul; lanamnus tothla; lanamnus ecne; lanamnus genaige.
Lanamnus comthinchuir: mad co tir & cethra & intreb & mad comsair comthechta a cuma lanamnusa-& is don bein sin as-berar be cuitchernsa-ni-bi cor cor nechtar da lina sech araile inge curu lesaigter a cumthus.
It e-side in so: comul comair fri coibne techta, in tan nad-bi occaib fadesin comobair trebtha do luad; fochraic tire; tinol cua; comull sollumun; sil cethra do luad; lanad treb intreib; comul comsa; creic neich doda-esaib do toischidib.
Cach cunnrad cen dichell, sochur sochubus iarna coir coitechta, co n-imaititiu i neoch crenar, amal mbes selb neich renar and.
Ni-renar nach ainim do-lece domaine i trebad cen chocur, cen chomairle, cen chomlogud.
arni coir etla cumthusa lanamnusa comthinchuir cen chomlogud. Aurail coimperta i soaici sochraiti, is cor cach techta, do-ber socomuil a cumthus a comaitreib.
Cach cor cen saithiud.
arfo-fuasluice cechtar da lina dochur araili; ni-fuaslaici a sochuru do neoch do-ruirmed, ma beith cach comsa cen imamainsi, cen imaclaidi, co sochomsa, co sochubus. Mad scarad, cach scarad cen imdiupairt.
Maa imthoga scartha, con-fodlat iar techta.
Trian cach thoraid do thir acht lamthorad; trian do chethra bes a bunadas, on innuide; trian do urgnam.
Con-fodlaither fo airilliud caich iar tir & cethra & urgnam.
Mat comaithi a folaid no mat comolca, is in tucht so con-fodlat a trene.
Trian n-urgnuma innuda cethra con-fodlaither a tri: trian do aithiuch tige, trian do mnai frisi-mbi aithechus tige, trian do urgnamtaib di augairib.
Is de ata macslabra gaire.
A cumat mblicht, con-fodlaither a tri itir tir & cethra & urgnam.
Trian n-urgnuma, a leth do mnai dod-gni; leth n-aill in lethrin do lestraib; a leth n-aill, da trian do aithech tige as, oentrian do urgnamtaib fothrebtha.
Mad aile da lina beta olca folaid, facabar a chuit urgnuma in mifoltaig lasin sofoltach, & ni-diupenar tir na cethra.
Trian n-urgnuma etha & sailli, rann tair a tri trian as do mnai frisi-mbi ar & buain & crud & biathad & methad, acht methad for blicht: it da trian a suidiu do mnai.
Frithgnam erraig fri h-ar ocus crudh, da trian a dligid na mna as.
Leath do mnai a etuch no a lamthorud snithiu, trian a cirthu adblam, lethtrian a-lloaib & a scuapaib lin; trian a cruib glaisne, leth mad coitethe.
Ni to-roimole cechtar da lina di araile is diles do, mad tria comlogud do biathad & etiud.
Is de as-beir: 'Is slan cach cocraithe comloigthe.
As-renar aithgein cach diubairt co logud no in-eranar a lo imscartha.
Ní fo-roxla taide no cnet no fogurred no forcomul n-ecne as-renar cona fuillem co ndiablad aithgine, mad marbdile; mad beodile, co n-as & los & fuilled & fuillem.
Diles cach oin, cach airliciud, cach reic, cach creic cin imdiubirt do chechtar da lina dia saindilius fadeisin corice log n-enech do chach iarna coir cunnruda.
Fothud, fuiririud do chechtar da lina fo miad.
Fo-suidither boairig an aile, ni-fothadar iarum co iar n-de treise.
Fo-suidether a flaith & a eclais Fadesin cechtar da lina & a chairde a choslointhe.
Lanamnus mna for ferthinuchur: is cor a chor in fer sech in mbein, acht reic etaig & bid, & rec bo & cerech, mad ben urnadma nabe cetmunnter.
Mad be cetmunterasa techta, comaith & comcheniuil-sech is comcheniuil cach comaith-fo-fuasna ide a churu uile mat baith-ar ni-said dilse for diubirt na fogurrud-conda-tathbongat a maic.
Mad coibche fri bein do-rata, cid dia sentaib fadesin, is dilis don chetmuintir in choibche sin, ma ogaid a mamu techta a lanamnais.
Is fiachach cach adaltrach do-thet for cend cetmuintire; as-ren log n-enech na cetmuntire.
Fo-suididter in ben lethdaim in fir, amail bes miad chele na mna:
Mad ben boairech, fo-suidithter ocairig; mad ben airech desa, fo-suidithear boairig; mad ben airech tuisi, fo-suidithter airig ndesa; mad ben airig aird, fo-suidither airig tuisi; mad ben airech forgill, fo-suidithter airig n-ard.
Cach fothugud co h-iardaige iar laine othrusa.
Cuile iar cainbiathad.
Biathad cen airain neich cen daim techta.
Ni-fuiben enecland arain dar daim techta; ar ni h-eitech do neoch mad o daim techta ci as-to.
Ma scarid & bid imtocad leo, noch bid commaithi a folaid fri h-imscarad doib, rod-bi slan serthoimilt caich di arailiu cen ecubus co comtinucur fri h-imscarad, arna'ma-nderbara.
Cach n-aithgin feib ro-brondtar co n-as, co los, co n-gert, co fuilliud Cach taide, cach egean, cach foxal cen logud, cen aithce, cen digide, is cona diri.
Leth lamthoraid do mnai, amail is-rubrad isin lanamnas taisech is-rubartmar; leithtrian a m-blicht; cosnaib cobdailaib taisechaib itir tir & bu & lestraib & fognamadaib: nomad a indud & a arbim & a saill, mad mardentaig.
Is miach di cacha mis ara-bi co ceand m-bliadna cusna belltanaib bida nesom, armu-biad in aimsir imscartha i-scarad.
Lanamnas fir for bantinchur: is a suidiu teit fer i n-uidiu mna & ben a n-uidiu fhir.
Mad fer fognama is nomad a h-arbim don fhir & don saill, mad ceand comairle cuidrig muintire fri comairle comnirt; lethtrian do blicht con-foglaigther in tri: leth do lestrai, a leth n-aill, da trian a suidiu don fir; nomad a lamthorud fri h-imscarad doib.
Mad imtucu doib scarad, is amne a scarad.
Mad aile da lina bes anfoltach, is dilis cuit urgnuma in mifoltaich dont shofoltach.
Mad cetmuinter, is dilis uile donti bis ina mamaib techtaib, nad-beir araile cuit a tir na bunad cethra; acht scarait, amail con-recat: i n-da-beir cach lais cusan aile, a marathar de, iss ed beres lais fri h-imscarad, no aithgin dia thorad, muna-marathar.
Acht is fer do-reanar a h-inchaib na mna, mad le in tothchus uile, inge mad sofoltachu in fer oldas in ben, no mad caidiu, no mad saire, no mad airmidnechu.
Lanamnas airite for urail: cethruman a lamthoraid don fiur a suidiu.
Mad co cethraib for tir, con-foglad fo chuit tiri & urgnama & bunaid cethra do cach bes a ai.
Lanamnas fir thathigthe cen targud, cen urgnam: cuiced a lamthoraid cuit in fir in chele, fri h-imscarad doib-ar is eneachruice dosum fure-si in sain; cia fo-rruastar fria, is ed as-rirtar do de-& ata a cuit se i suide./ Lanamnus foxail & lanamnas taide: ni techtad ni do chomraind fri h-imscarad do beodil na marbdil acht comperta.
Cia do-rata ben bis for foxal ara fine ni dia chele foda-cosle, is indilis o fine; & is samlaid taisic: co lethdire as-renar, mad na mna a n-do-rata; ma beith cuit and do nach aile, is cona landire as-renar.
arim-ta lanamnas tothla i taide. Lanamnas eicne no sleithe: ni-techtat ba acht comperta, & as-renar laneraic i n-ingin macdacht & i-mmacaillig na-diulta cailli & i cetmuinter, leitheiraic mad adaltracha — cen frithuide in so uile — co lanloig einech bes sruithem fordo-be do neoch dia-mbi saindileas.
Lanamnas genaige: mer no dasachtach fri druith no dasachtaig.
Ni-techta nechtar n-ae urthechta do somaine na domaine; nech conda-ruice ar gnae & conn fiada-ndentar, lais in choimpert sin, ma beith coimpert de; a altram & a cin & a raith foraib.
Is rig & eclas & fine a n-eiric & a n-dibad.
