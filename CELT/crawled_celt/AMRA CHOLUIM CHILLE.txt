AMRA CHOLUIM CHILLE
LOC dond remoculsa chetus Druimm Ceta ar is ann doronad in mórdáil Dromma Ceta.
In alio locó im doronad corp ind immuin o sein immach ut post apparet.
n-amsir Áedae meic Anmerech dorigned. Perso Dallán Forgaill do Masraigib Maige Slecht.
.i. i mac Brefni Connacht Tucait.
arrochtain ríchid dó féin & aliís per se. Trí tucaite uero ara tanic Colum Cille a hAlbain i n-Hérind in tan sin .i. do fúaslucud Scannláin móir meic Cind Fáelad ríg Osraire friisi ndeochaid i rráthaiges.
do astud inna filed i n-Hérind ar ro bas incinnarba ara tromdacht.
arno bid i cléir cac olloman & a i cléir cach anraid & do sidugud eter firu Hérenn & Alban im Dal Ríata. is ed atberat noco n-acca Colum Cille Érinn in tan sin ar no bid bréit dara suilib & is ed fotera sein ar ro gell remi sein ic dul taris na fegbad Erind o sein immach.
Fil suil nglais fégbas Erinn dara hais.
noco n-acébá íarmothá firu Érend nách a mmna.
Co tudchaid iaram Colum Cille isin n-airecht ocus co n-érracht sochaide remi do fáelti fris.
Cetracha sacart a lín.
fichi epscop úasal bríg.
resin salmchetal cen acht cóeca deochain trícha macc.
Mad iar senchas ele im ní erracht nech remi acht Dommnall mac in ríg ar atrubairt in rí coná heirsed nech remi ar rofitir aní immo tánic & nírba maith leis a thichtain ar nírbo áil leis astud na filed tuaslucud Scannláin.
Conid and sein ro bennach Colum Cille inni Domnall ar robo airmeta connici sein.
Gorbu olc lasin rígain a bennachad ar robo lesmac di é goro fergaig in clérech fria co n-érbairtsi frisin clérech romór in chorraigecht fora taí.
is cet duitsiu ar in clérech bíth for corraigecht fora taí.
is cet duitsiu ar in clérech bíth for corraigecht.
Conid and sein ro soadsi i cuirr so ragaib a hinailt for athisiugud in chlérig.
coro saidside hi cuirr ele.
so filet na dá chuirr sin o sein ille i n-Druim Cheta ut alii dicunt.
Táncatar íar sein na filid isin n-airecht & dúan molta léo dó & aidbsi .i. corus cronain ainm in chiúil sin & ba céol derscaigthech hé ut Colmán mac Lénéne Luin .i. deróli na luin i farrad na nela o cheolaib uingi o dirnaib .i. dirna ainm tomais moir oc dirnaib crotha ban náethech óc crothaib rígna.
ríg ic Domnall dord .i. deroil cach céol i farrad aidbse ic aidbsi adand .i. deróil oenchainnell bec hi farrad cainle more oc cainnill colc .i. claideb oc mo choilcse & i n-óenecht dognítís in ceól sind.
Co tánic míad menman don chlereoch corbo lán in t-aér húasa chind ó demnaib coro failsiged do Baíthin sein & coro chairigside in clérech & co tuc in clérech íar sein a chend fo choim & co nderna athrige & co túargaib iar sein a chend asa choim & co róemid ceo mór dia chind & coro scaílit as na demna riasin céo sin.
Da cét déc dano lín na filed
Fecht do Maeil Choba na clíar.
hIbur Chind Tráchta thíar. Da cét déc filed fosfúair resin n-ibar aníarthúaid.
Coinnmed teóra mblíadan mbind.
dorat dóib Máel Coba in cing.
méraid co lá brátha báin do chenéol delbda Demáin.
Coro fost Colum Cille iar sein na filedu & co n-erbairt fri hAed.
Cormac cain buich .i. ro bris .i. maith ro bris fein in cáininne neoit .i. gainne nua molta crína .i. tiagait as seoit.
is ed ro legus roth cráed .i. filidecht cein mair .i. mad genair molthiar.
mairg áerthiar Áed Cain in súg asa saeraigthib sugthiar mairg in íath ecnairc airthíar.
Arad cloth .i.
 i n-Imacallain in da Túarad .i. altram cloth .i. foglaim ecse.
cluith do thur .i. intí ica mbí a enech do thúr caín in réim riadait .i. radit .i. bí.i.
 dam conngair etura .i. etar ard .i. dam allaid.
rad?
ríagdai .i. dreithard dofúarthet .i. marit maini molthaidi.
Dorónad coindmed na filed iar sein fo Érind & ro dígbait iar sein a clíara .i. i cléir ind olloman & i cleir ind ánraid.
is iar sin baí Colum Cille icuinchid Scandlain for Aed & ni tardad dó.
Co n-erbairtsium dano fri Áed is e no ngébad a assa imme imm iarmergi cebé bale no beth bithcé .i. betha centarach & ro comallad amlaid.
Colmán mac Comgelláin im is é ruc in mbreith eter firu Érend & Alban & co Dál Ríata doside.
is ris dorigni Colum Cille in mbáide in tan ropo lenam béc in Colmán ut A chubus con a anim glan.
aso póic duit dale póic dam & asbert Culum Cille is é dogenad síthugud eter firu Érend & Alban.
is i breth ruch a fecht & a slóged la firu Erend so grés ar islóged la fonnaib do gres.
a cain & a cobach la firu Alban.
a mmuircoblach nammá la firu Alban ó sein immach im la firu Herend.
Tanic iaram Dallán ardollom Hérend in tan sin do acallaim Cholum Chille.
Conid and ro gab in remfocul dó.
ni reléic Colum Cille dó a dénam secha sein co ndernad i n-amsir a éistecta ar asbert fri marb bas chubaid & is dochendaib ro thríall Dallán a dúain do dénam.
Dorairngert trá Colum Cille do Dallán innmassa & torthe in talman ar in molad sa & ni ragaib acht nem dó féin & do cech óen no ngebad cach dia & dofucébad eter chéill & fogur ut quidam Amra Coluim cach dia cepé nod geba co follan.
.i. eter ceill & fogur rosía in findlaith fia ro ír Dia do Dallán.
Trí comartha im dorat Colum Cille dó in tan dogénad .i. marcach eich alaid ni innisfed dó étsecht Coluim Chille & in cetna foccul no ráidfed in marcach commad hé tosach in molta & a suile do lécud dó céin no beth ica dénam.
Ath Féne dano i mac Mide doronad in molad sa ut Mael Suthain Adfét im Ferdomnach comarba Coluim Chille is íar Slige Assail ro canad ótha Dún na n-Airbed cosin crois ic Tigh Lómman Anamain .i. ansomain án .i. airdairc. isind immund tis atá ind anamaineter da nin inso .i. nin i tossuch in moltai & nin ina deriud .i. ni discéoil & nim úain.
lis gobul di .i. recne .i. ré cantana dechubaid im fil isind remfocul .i. neit & méit.
dechubaid .i. dá son a trí di tinnscetul o áenfid beos .i. diaid i ndiaid & sib o fid is écsamail ina díad side.
Dia dia.
etc.
Is airi emnas in cétfocul ar abela ar lainni in molta
etc.
Is é im a ainm sein lasin Góedel atherruch i nguth ngáth ar bíti trí quale cosmaile labartha ic filedaib na Goedeilge .i. a atherruch i nguth nglát & a insimod.
a díabul & is í so aichne cech ai dib.
Is é in t-aitherruch quidem emnad óenfocuil i n-oeniniud isind runn & cen lenamain dé o sein immach.
is é im a insemod a innisein o mud inund .i. in t-óenfocul do rád co mmenic isind rund co n-etartaidecht focul ele etarru.
ut est hoc .i. Ric in sithbe .i. in dúan sitlas mag ric in dam trí cóecait glond.
ric in gilla .i. Capri mac Con Dinisc gusmar gand foracaib Cú Dínisc donn.
Is e im a díabul .i. a filliud .i. do emnad ut est hoc .i. Agur águr iar céin chéin bith i péin phein ní síth sith.
amal cách cách co bráth bráth in cech thráth tráth cid scídh scíth.
Da ernail díb so isind remfocul so.
Atteruch i nguth ngnáth & a innsimod.
A insemod im namma fogabar i curp ind immuin.
DIA DIA
DORROGUS .i. is ró .i. is mór atágur Día.
dorró .i. ro thogus rúamnad and.
RIA TÍAS INNA GNÚIS
.i. atagur Dia gudim dia ríasiu thías ina gnúis in tan ind inbaid tías.
CULU .i. cul .i. carpat TRÍA NEIT.
.i. cath Fortched formolad fil híc & conna bitís gnee fortcheda foIsin dichned & dochned & cennacros 
bid dano néit guin
 ro bé do lecht i farthe .i. i mmochai iar do néit .i. iar do guin séol siraichthe.
sírarde ructhar i capp .i. i carr i ndiaid phill .i. eich do racc .i. do ben a scáil .i. a fir día coemchill .i. amal téit carpat claidab serda tré chath corop amlaid dech m'animsea tría chath nemna dochum nime.
.i. forthched .i. deichned specialiter sund incond ilid. aris cul in focul gnáthach acht ro thuill in filí sund do línad na filidechta. do dúaichnigud na focul tría dígbail & tria tórmach & tria inchumscugud do dénam intib & atát trí gnee fair .i. díchned dechned & dochned & cennachros.
Is é in dichned .i. dicennad a chend do gait dond cul & cen ní ele ina inad 
Dál ro dálus mór in baes isind arus huas Druim Lias a mmo chomdiu a rú.
rá.
.i. rún .i. rathmar sa bui biu bi ba bés ni thías.
rú rá.
is é in desmerecht and sein.
aris rún rán ro dlecht. is e uero in dochned.
.i. in dechned da cend fair .i. a chenn féin & cend ele.
commad é a díles in litter dédenach ind ocuil do emnad amal dognethea benn dondí as ben a mac fir néit .i. guin fadb corcra
 .i. .i. orb a ligaib téit dáig dedemin.
dinéim ní tercda.
forruim .i. ro gon; l.i. ro furmi tend .i. laech.
do chrund ochtga .i. do crund gai i mbít ocht láma gnath cenn í chrub Chon Echtga.
Commad hi rét no béth in desmerecht híc .i. a chend féin for ind ir út & cenn neich ele ina láim acht chena is i n-erlabra fégtair inna haisti & ní hi rét.
Commad hé in desmeirecht híc ni tercda ar ro tuilled da forsin focul cert.
acht chena increchthar sein ar ní deichned iar ndílsi tormach sillaibi acht is formolad filed.
is é so a deismerecht side.
Céim o lochaib do línnól co glothaib clu nad gandón.
ón hic exemitur techt sech eochu i cind chríce maith bethu i mbite annón Cade didiu in déchned in dochned isind rund atrubrummar.
La mac fír &rl
rethaib .i. fer s.
ferr ni handsa tenn do dénam dondni as ten .i. tene ar daig goro recrad do chenn & déned iar ndílsi sein.
Is amlaid só im dermerechtaigtir na hernaili sea in aliis libris .i. dichned amal atá dochusin .i. tellad a chend dé .i. net ar is docuisnet ro bui de prius.
Is e im in deichned ut est maelan .i. án in cend ele.
is é in chennachros ut est senchas ar is fenchas ro buí de prius is e so increchad na ndesmerecht sea .i. ni díchned iar ndílsi digbáil sillaibi & ni díchned iar nd indara de cip ed arile.
Araill and dano is íat na focail gnátha indiu dochusin & maelán & senchas iar n-arsathaib didiu ata deismerechta sút ar roptar iat na focail gnáthcha acuside.
docuisinet & mael & fencas.
Is e im in cennachros indiu fenchas do denam dond ocul as senchas ar is e in gnathach.
indiu senchas.
ut dicitur Fégsait filid Fáil i fos fenchas co féig la Fergos mad íar mal cach maige immach dorróische doíne Dubthach.
Fenachas is é in desmerecht ann sein ar.
and is cumma dogníther i tosuch & i nderiud focail in díchned & in cennachros i nderiud im focail namma as gnáth dóchned do dénam.
Ni aiccem dano ic filedaib na gaedeilge ainm sain for dígbail littri & sillabi.
amal atchiam for tormach littri & sillaibi .i. dóchned tormach littri & formolad tormach sillaibi.
DIA NIME NIM REILGE I LLURG
.i. dechned inles
I N-EIGTHIAR AR MUICH DIA MÉIT
.i. ar rélad fírinni atbeir Día nime día fis connach Dia as ídal.
Nim reilge i lurg ndemna in demain dianid ainm Enégthíar ar méit a múche ocá ndentar égem ar mét a mmuiche.
DÍA MÁR MO ANACCOL DE MÚR THEINDTIDE DÍUDERC NDÉR
.i. mór Día domm anaccul ar immed in tened bale i teilgiter déra co cían ico déicsin 
 múr immed tall isind recht coph búaid is briathar lánchert.
Dú bale dú dúthaig lat cul comet is cul carpat díuderc dano nomen compossitum ó latin & scotic.
.i. incían derc .i. súil ut Gránni ingen Cormaic fri Find. Fil dune rismad bude lem diuderc.
ara tribrind dia tibrind in bith ule mbude hule hule a meicc Maire cid diúbert.
DIA FIREN
.i. a oenur as firen.
firén hé cen peccad 
FÍROCUS CLUINES MO DONÚAILL DO NIMÍATH NÉL
.i. Dia Fíróen Día na fírén.
Mo donúaill .i. mo do núaill .i. núall mo chuirp & m'anma iar nelaib co íath nime.
núall fetarlaice & nufinad.
mo donuaill .i. mo dó nuall .i. mo núall dó .i. do Dia.
Bíd dano íath mind & iath ferand
 Fó ainm do maith is do míad.
Fí ainm d'ulc & d'anríad.
l& d'etraid án fír is ní forus fand íath mind & íath ferand.
De mestitia omnium rerum in morte Columbae de exitu Columbae Ni D Is CÉ OI L amrat .i. ánum fil and óndí as ámus éc atá.
amrath didiu .i. ecrath ar is e Colum Cille ro rath anduas.
aliter ecndairc rath D UA E N EI LL .i. ni cen sc ni dis in scél ni din in scél d'uib Néill.
Colum Cille do éc.
duae Néill .i. doínui Néill.
ni disceoil .i. ní dúthe scéoil .i. niba scél do duid .i. clothaigfithir.
cluinfither
NI UCHTAT ÓENMAIGE MÓR MAIRG .i. mismerg MOR DEILM NDIOLAING
.i. ni do oenmaig as uch as íachtad sed tótís campis Is mairg mór estecht Coluim Chille deilm .i. is mor in crith & in cumsugud tánic isin n-Erind la hestecht Coluim Chille .i. torand throst
 Atá ben is tir ni apar a hainm.
maidid esi a deilm amal chloich a tailm.
RIS RÉ ASNEID COLUM CEN BEITH CEN CHILL
Ris nád ó ricfa co tech a ríg.
cóich bas lugu innía sin.
inná Finnía find serchaid.
.i. is diolaing dún in scél isind ré i n-aisnéter dún Colum Cille do éstecht cen bith .i. cend a beith i mbith i mbethaid cen chill .i. mbethaid cen chill .i. cen a beith i ris.
.i. scél ut est i n-Immacallaim in da Thúarad .i. áil ríg risi rédi.
li mac Brethaib Nemed Ní díl dáimi risi .i. ní fil airfitiud dáimi do scelaib oca.
combad ed bad choir and.
cen díl dámi rísi .i. cen díl óegidechta in scelaigi ar bíd risi .i. scelaigi ut Corpre mac Etaine isind aír dorigni do Bres mac Eladan.
Cen cholt .i. cen diad ar for craib cerníne .i. clár cen gert .i. cen loim cen geilt ferbba .i. bó fora n-assa athirni .i. lóeg cen adba .i. cen tech fir fo druba disorchi .i. adaig cen díl dámi resi .i. scélaigi rob sen Brisse.
is í sein cétáer dorónad i n-Érinn.
COI INDIA DUÍ DÓ
.i. coi .i. cia cruth innisfes duí de.
coi .i. conar .i. cia conair innisfes dui dé.
robo duí cech dune ina condelgsom co Indía.
SCEO NERA
.i. sceo & céo & neo trí comaccomail góedelge .i. cid Nera mac Moraind Nera mac Findchuill a sídib ní chóemsad a asnéis robo duí side i n-athfégad Choluim Chille.
IN FAITH DÉ DÉ DE SIÓN SUDIOTH IS NU NAD MAIR 
.i. is nu atbath in faith Dé ro suidestar for deis in Sioin nemdai.
dano in faith Dé no aisneded in sudigud bias i n-iath .i. hi tír Sion.
li faith ro sudestar for deis Dé in Sion.
NI MARTHAR LEND 
.i. ní marthar ocund ni fil mórath ocund hifechtsa ni fil nech diar mórad ocund.
NÍ LES ANMA AR SUI ARDON CONDÍATH
.i. ní fil ocund nech lessaiges soillsiges ar n-anmain ifechtsa ar atrullaí úain i n-íath caín ar sui.
condio .i. sallim .i. inti no sailled o forcetul bréntaid ar cinad & ar targabal.
ni lesaigend ar n-anmain ar suí ar ro foilged erond .i. cond
CONRÓETUR BIU BATH
.i. inti no chometed.
no cométad ar mbiu atbath inti no chometed ar mbiu co cain atbath
AR DON BATH BO AR N-AIRCEND ADILG
.i. dliged .i. atbath airund inti omba irchend ar n-áilgius dligthech ar dobered dún cech ní ba ail dún co gligthech intí bá airchend fri airchesecht ar n-adlaige atbath.
AR DON BATH BÁ FÍADAT FOÍDIAM
.i. atbath erund intí nod faidmis co ar Fiadat .i. co ar n-Dia maith .i. ar teged a spirut for nem cec dardaín
ARA NIN FISSID FRISBERED ÓMNU HÚAIN
.i. ar ní bered intí dobered fis síth dún fis áith cona bid imecla ocund. in fisid téged úain i n-ía
AR NIN TATHRITH DOSLUNEND FOCUL FÍR
.i. ní aithredhend cocund intí no rethed úain & no sluined fír focuil ni thic diar tathreos .i. díar sésugud
AR NIN FORCETLAID FORCANAD TÚATHA TOÍ
.i. ar ní mair in forcetlaid non forcanad na túatha co mbítis inna tost no forcanad tuatha im denam toi.
lin forcetlaid no forcanad na tuatha batar im Thai .i. ainm sigge srotha i n-Albain.
HUILE BITH BA HAE HÉ 
.i. robo lesseom in t-ule bith dano is intírecht fégthair and .i. he.i. trúag .i. is trúag atat atrebthaide in betha robo lesseom.
is crot cen chéis iatside & is cell cen abaid
IS CRUIT CEN CEIS
.i. ceis coí astuda.
coí a fis in ciúil
IS CELL CEN ABAID
.i. céis ainm do chruith bic bís i comaitecht chruite móre hi comsinm.
ainm don delgain bic fostas in téit hi mmude na crote.
dona coblaigib.
ainm don tromthet.
lis i in cheis isin chruit ani chongbas in lethrind cona tétaib inti.
Ros mac Find Is carad lega fri léis is carad smera ri smúais is amrán ri cruit cen chéis sinni d'éis ar n-argain úais.
Ferchertne file.
Ni celt .i. niro cheil Ros mac Find Ferchertne fili ceis ceol de cruit Crabtene .i. cruittire coselastar .i. dorat for sluagu suanbas .i. bas cotolta consert coibnius eter sceo Main Moriaet .i. proprium .i. Moríath ingen Scoríath ingen ríg Fer Morca is i ro charastar Labraid.
macdacht Morca .i. proprium gentis ba mo lé cech lóg Labreid.
.i. labrad do Loingsiuch ar ba balb ba binniu cec céol in chrot arpete Laibraid .i. Labraid Loingsech mac Ailella Loegairi meic Ugaini Móir Loingsech Lorc ciarba docht .i. ciarbo balb remi sin for rune in ri
niro chelt ceis Craiptini.
ATTRUIC ROARD TRÁTH DÉ COLUM CUITECHTA
.i. atraracht co roard Culum in tan tánic cuitechta Dé ara chend .i. angil Dé.
FINNETHAL FRESTAL 
.i. is finn lis taitnemach in fethal día táncatar fresthal lis finn in sídlaith tánic i frestal Choiluim Cille .i. Axal aingel cum ceteris angelis.
FIGLIS FUT BAÍ
.i. dorigni figill in fot ro baí im uita .i. dá cét déc slechtan leis cach laí acht i sollomnaib tantum comtar léri a asnai tríana bla in ut poeta Glé no laiged isin ngeim .i. isin nganem ina ligu bá mór sáeth.
slicht a asna triana étach bá léir dána séted gáeth.
BAÍ SÁEGUL SNEID
.i. súail bec diriuch robo garit a saegul.
.i. bliadna ut in file.
Teora bliadna boí cen lés Colum ina dubreclés.
co hainglib asa chacht iar bliadnaib
BAÍ SÉIM SÁTH
.i. ba becc a saith .i. ba bec domeled ba bec a hasad
BAÍ SAB SÚITHE CEC DIND
.i. ba suithe in cach dindsenchas .i. roba sab daingen no soad cech niummus robo suiabb sabb cech denna .i. cecha airechta cosa ricced Colum Cille ba soabb i suthemlacht cech berlai co clethi.
robo nertmar isin tuithe co riacht co clethi.
BAI DIND OC LIBUR LEIG DOCT
.i. no forcanad libru ind rechta co clethe .i. robo bind focetlada leigis Colum Cille.
LAISSAIS loss laiss TÍR TÚAITH 
.i. ro soillsig ro lesaig tiri & tuatha ro as de in tír thuaid.
ro lasastar isin tir thuaid.
.i. tuascert n-Erend ro lesaig in tir tuaid ropo lais é.
LAIS TUATH OCCIDENS
.i. lessaiges soillsigis.
robo leis tuath occidentis .i. Eriu & Inis Bó Finne forsind arge .i. cutruma ro holsig ro lesail aquilonem & occidentem.
COTROLAS ORIENS
.i. cutrumma ro as cid isind airthiur roba leis oriens & occidens.
OC CLERIB o clíaraib CRIDOCHTAIB 
.i. oc cleirchib na chridib fortchi.
ona cleirchib cosna cridib forcdib ro foglaim dano ropo docht a chride im clerecht fri cach.
FÓ DÍBAD
.i. maith a epiltiu.
díbad & bath & ba & teme ic sluind epilten.
DÉ AINGIL I RE ASSIDROCHAIB
.i. aingel Dé nime dodeochatar ara chend in tan conuargaib.
RÁNIC AXALU LA ARBRIU ARCHANGLIU
.i. ranicsom co du i tá Axal aingel axalu .i. auxilium axalu .i. na imacalam .i. ranicseom tír i ndéntar immaccallaim .i. molad na trínote.
axalu .i. uca & sola .i. comsuidigud ó latin & o goedilg .i. ranicseom a oentoga .i. nem.
lAxal nomen ind aingil no accallad Colum Cille & la airbriu .i. la immed.
la sluag.
RÁNIC ÍATH NAD ADAIG ACCESTAR
.i. ranic in ferand nád aicither adaig etir
RANIC TÍR DO MOISE MUNEMAR 
.i. ranic in tir i toimnemni Moisi do bith ar secnaid cach and is coir Moise do bith and ara ebas.
RANIC MAIGE MÓS NAD GENETAR CIUIL
.i. inid bes nemgenemain ceól sed sunt semper inse
NAD ESTET ECNAIDE 
.i. nad eplet ecnaide.
nad estet ecnaide fri araile
ni etat ecnaide a aisneis.
ni etsend nech fri écnach ni chluinet ecnaide ní and
.i. ro la as ri na sacart a sáethu .i. i n-amsir
RO CEHAES GAIR. CO MBUICH
.i. ro chesastar isin garitré ro bui i fos coro brisestar cath for demon & domon.
BAÍ HÚATH FIA DEMAL
.i. ro boiseom corbo húath hé fri demon fri demal.
fri dee mali.
fri Demal .i. fri rí na ndemna .i. dé ondí as demon mál .i. rí demal no bith ic aimsigud Coluim Cille do gres.
DIAMBO GOISTE CELEBRAD
.i. diambo choi astuda celebrad Coluim Chille goiste airi féin .i. airet rochluned in demon guth Coluim Chille icelebrad ni lamad cor de co tairced in celebrad & co n-iarfaigtis scela dó iar sein.
o Cholum Chille robo goiste gabala don demon ro bui isin mac legind i n-Ard Macha .i. macc legind no theged co mmnai clérig and .i. in tan dogníthea celebrad & offrenn iss and no theged coro arig Colum Cille fecht and in demon ic smétiud for in mac legin coro thairmisc Colum Cille immón mac légind.
immach robo goiste gobala didiu de demon celebrad Coluim Chille and sein fri ré míle co leith míle ba follus guth Coluim Chille icelebrad.
Son a gotha Coluim Cille mor a binne úas cach cléir co cend cúic cét déc ceimmend aidble remmend ed ba réil.
ASA CHEIRD CUMACHTAIG 
.i. a cumachta a chleirchecta dognidsom sein.
CONROÍTER RECHT ROBUST
.i. cain roitir ro chomét in recht sonairt ro chomet recht .i. rectitudinem.
robust .i. robusti .i. sonairt hé i comet dirgetad
ROFES RÚAIM ROFÉS SÉIS
.i. rofes roim a hadnaicthe rofes ic Róim a ecnasom & a chrabud.
sess .i. sofis .i. fis ecnai fáitsine hi nnún dano atberat araile eisseirge Choluim Chille do bith 
Hí co n-ilur a mmartra diamba Cholum coemdalta dolluid essi fó dered conid Dún a sennemed
RO SUITHE DÓ DÁMA
dana dámthaldana deachta .i. deerce & trocaire D EA CT A .i. ro suidiged do aiste na deachta ar teged cach dardain ad Dominum .i. ro damad dó suithe na deachta ó mac Dé ró etarstar sein.
robo i ndeacht damtha meic Dé 
DERB DAG
.i. maith
 dagdune I M BA limma .i. eter a da á
a báis .i. is demin is maith intéch dochuaid i mbai .i. maith i mbaí siu
BA EOLA AXAL N-AINGEL 
.i. ba eolach i n-immaccallmaib aingel ba eolach i n-immaccallaim d angil danid ainm Axal
ARBERT BASSIL BRATHU 
.i. in brath diummusa dochúaid ind i mmordáil Dromma Cetta conid airi sein tuc Baíthin testemain a Basil do tróethad in diumais no airbired bretha brátha a Basil.
ARGAIR GNÍMU DE ADBSIB AIRBRIB AIDBLIB AIDBSIB. 
.i. ro ergair imme a menmain do bith inna Dia in molad doratsat na sloig fair ro ergart gnimu Dé de thaibsin na n-immed ndub duabsech & is ed argarg deseom sein in testemain a Basil na bretha.
aidbsi ainm in chiuil in crónain dognitis ermór fer n-Érend in tan sin cid ed doscarad immalle & is triasin ceol sin doronsat fir Erend do Cholum Chille i mmórdáil Dromma Ceta ro ás míad menman ind.
RAITH RITH RETHES 
.i. ro raithestar tarraid dó in rith ro rethestar.
DAR CAIS 
dar cais .i. dar cend grada a namat .i. CAINDENAM 
.i. doníd caingnim dar cend a miscsen .i. cais .i. miscais.
FAIG FERB FITHIR
.i. féthathirlferb .i. .i. no fúaged no fíged brethir ind forcetail in féthathair.
fithir .i. sír amnas.
bid dano ferb ic slaind trí rét .i. ferb briathar
 mad iar ferbaib fíramraib berlai bias bain.
lis fas fénechas ic ferbaib Dé.
Bid dano ferb bolc
 turcbait ferba fora gruadaib iar cílbrethaib Día ecna dia dilgud dess innisid ráid rith rethes.
Coich boí bia ba bind lib diad amraib dia ainib Sloinnid a máre sin maig ergnaid suí siacht slicht cethrair do chomaithni a molta on rig Áed atnóe ule aisníd.
Dia chinud do clannaib Neill innisid innisid buích brón bithréil.
amrai inso in ríg ráid fó deóid dia degattach ni disceóil.
ni disceoil.
.i. iar clóenbrethaib.
bid dano ferb.
ut dicitur théora ferba fira dosnacht .i. ros immaig Assal ar Mog Nuadat
GAIS GLUASA GLÉ 
.i. ba gas hé ic erslocud na gluas.
robo gaethsum ic gleod glefessa gonais na glúasa co gle .i. eochair glé Colum Cille do rédigud glúas chest.
GLINSIUS SALMU
.i. ro glinnig na salmu fo obil & astrisc ro foglaind na salmu.
SLUINSIUS LÉIG LIBRU LIBUIR UT CAR CASEON
.i. ro sluinnestar na salmu ica tichtain iarna foglaim & is úas in sluinnsius foi sin.
sic ro sluinestar libru leig .i. ind rechta amal ro charastar libru Eoin Caseoin.
nírbo mo leiss libuir ind rechta do thiactain 
Eoin Casseoin.
ro leg Eoin Cassioin
CATHA GULAE GAELAIS
.i. ro gailastar catha in croís cúlai as maith and .i. ro bris cath na trí cúl .i. cath Cúli Dremni for Connachtu.
cath Culi Feda for Colman Mor mac Diarmata.
cath Culi Rathin for Ultu ic cosnam Rois Torothair eter Colum.
Cille & Comgall gálais ro brisestar.
Mór do chataib gaelastar for athair ralastar mac in mail a Main Masten rí fer Fail adagastar.
LLIBRU SOLMAN SEXUS
ro siach libru Solman.
sexus .i. fegius
 fenchas pro senchas.
SINA SCEO IMRIMA RAITH
imrima .i. donenna & ondí as imbér atá imrima raith .i. ro raidestar sein .i. doucad in tan ticfad sonend & donend.
RANNAIS RAIND CO FIGUIR ETER LIBRU LÉIG
.i. ro rannastar raind co figuirdacht eter lebraib ind legind ind rechta .i. no deliged a stair & a sians & a moroil & a n-anogaig.
LÉGAIS RÚNE ROCHÚAID ETER SCOLAIB SCREPTRA
.i. ro leg rúne in rosuthe co fitir na rúne in tan ro buí eter scolaib ic foglaim na screptra.
rosualt .i. ainm do beist bís isind airci & is iat so a airde side .i. in tan sceas & a aged fri tir domma & terca isin tír sin co cend mbliadna isin bliadain sin namma mad súas domma & mortlaid isind aeor sin.
Mad sís domma & mortlaid for míla in mara.
no innised iarum runa ind anmannaIsin do doinib co mbetis inna foimtin.
rosualt dano ann maile don beist sin.
SCEO ELLACHT IMMUAIM N-EISCI. IMM RITH
sceo .i. ocus ro ellged acceseom cohuaim retha esci im rith grene .i. esci ria grein o prím co cuicid déc & íar gréin o chúicid déc co prím.
RAITH RITH LA GREIN NGESCAIG
.i. ropo reid dó eolas retha escai la rith na grene taitnemche.
is airi asberar gescach fri gréin ar is uathi atá sollsi dona rennaib ailib.
SCEO RÉIN RITH
.i. robo éolach i rrith rénis .i. maris commad rían bad choir and ut Find hu Baiscne Scél lém dúib dordaid dam.
snigid gaim ro faith sam.
gáeth ard huar ísel grian gair a rrith ruthach .i. tondgarach rían.
.i. muir roruad rath .i. raithnech ro cleth .i. ro cheil cruth.
ro gab gnath giugrand guth.
ro gab uacht ete.
én aigre ré.
mo scle.
scél lem duib
RIMFÉITH RIND NIME NECH INCHOI CECH NDIRUAIS O CHOLLUM CHILLE CUALAMAR
.i. no airmebad retlanna nime inti no ininisfed cach ní roúcos ro chualammar o Cholum Chille.
no innisfed Colum Cille dia triallad rohúais do rennaib.
COICH BOI COICH BÍA BEO BADIB AMRADAIR AR IATHAIB IRDOCHT IRTUAITH 
.i. coich ro boí cúich bias béo bad chomuasal fris nachbad fírfortchiu for ferannaib in tíri túaith.
ariathaib irdocht .i. bá erdocht fria thuaithib thír anechtair in tan conucaib a chill hi tosuch .i. Eu. irthuaith .i. frim anthuaith.
irdocht .i. ba erdocht hi tuaith .i. ba docht a chobaisseom fri nech ba docht im chobais neich.
ADFET CO NÚ NECH NAD GOÍ GEOIN.
.i. no aisneded co rici nú inti na aithgéoin goi and fein.
adfet fil and idem & uetus testamentum & a nnu.
is nouum testamentum .i. no aisneded dun fetarlaic co núfíadnaise ut angelus monachus.
Maccán umal atbeir cet.
fortgella.
nú.
fet i mbethaid suthain surget.
GRESS RO FER FECTHNACHU
.i. ro gressaig ro chemnig immalle frisna firu .i. aingil.
sic .i. ba fechtnachu cach gress in gréss ro ferastar Colum Cille.
FRI ÁRTHU ARCHATRU CO DOMUN DRINGTHIE
.i. fri aradu na catrach uaisli ro dringestar co domun .i. corba dó a sdomaín do domun .i. co dá somain .i. cuirp & anma co domun .i. ad coelum fri arthu archatru .i. ar chatir nime coru drebraing in domun fri fidisi riagla & dismirechta noeb ar it árid dogairter
 scale coeli sunt sancti.
AR DEO DOENACHTA 
.i. ar denacht meic Dé ro chesastar .i. co ragbad greim dó cesad De ar Dia dognid doenacht .i. tidnacul neich ar Dia.
AR ASSAIB RIGTHIER
.i. is airi dognidsom ar sásad dó isind richiud huasal
RIRIR ACCOBUR A SULA 
.i. ro rec ar Dia cach ní rob accobor riae suil na mna &rl.
SUI SLAN CREAS CRIST
.i. in lánsdui sen ro cretestar Crist slan cen pheccad.
creis .i. a uerbo cresco .i. ro forbrestar iarum i Críst dorat Crist forbairt fair.
CEO NI COIRM CEO NI SERCOLL SAITH SECHNAIS BEOIL
.i. ocus ni ebed coirm ni carad coirm & nírbo sercad leis co ollsaith do sechnad dano in beoil
BAI CATH BAI CAST 
.i. ro bai cath ro boi cath.
BAI CARTHAIT
.i. tóit lan do déirc eseom uli fichthe Clum Ci le deseirc.
CLOTHOND OC BUAID 
.i. robo ail i cath he oc breith buada do cach clothond .i. cloch cloithi.
ond cloch robo cloch iarum cloithi cach uilc Colum Cille
BOI LES LÁN 
.i. boeseom co tabrad a lánles do cach
BOI LEOR LES OIGED 
.i. robo leor no lesaiged aegedu.
BOI OBEID
.i. auidus .i. laind.
BAI HUASAL. BOI HUAS A BÁS 
.i. ba fortail for bas .i. for diabul.
peccad.
rob uais a bás.
rofitir bás uasa.
BOI LIEN
.i. lenis .i. ailgen.
BOI LA CRIDE CECH ECNADA 
.i. robo liaig lesaigthe cride cach ecnada robo chaimrigthe do reir cride cec ecnada ondi as ligo .i. cumrigim
AR MIND N-AXAL N-ACALLAD 
.i. ar n-úasal no aicelled in n-aingel diarbo ainm Axal iar mind n-axal n-accallaim .i. iar n-acallaim Dé dosom ar is ed mind n-aingel Crist mac Dé la n-as dech de ainglib ba menic dorim a n-accallaim side ba tanaisi dano do accallaim aingel a acallaimseom.
BA AINMNE ARA MBEBA
.i. do ítaid atbath .i. do lugu dige atbath ar ni chaided ind na biad isin bliadain atbath acht i sathurnd i ndomnuch.
BÁ BIND
.i. bá bind a guth icelebrad.
BA ÓEN A CHERD CLÉIRCHECHTA 
.i. rob oen dia eladnaib cleirchecht ar ba suí ba fáith ba file robo leor do cach ind óenchert chleirchechta baí oca.
ut Patricius Genfid maccan dia fine bid sui bid faith bid file inmain lesbaire glan glé nad ebera immarbé
BA DO DOINIB DISCRUTAIN 
.i. ba ansa do doinib scrútan a gnim son commad discréit bad chóir and .i. ni chluined screit dune in bale i ndénad a crabud .i. isin ditrub isin dubrecles.
BA DÍN DO NOCHTAIB
.i. imm etach
BA DID DO BOCHTAIB 
.i. immi biad.
BA NUA NO CHESAD CACH TROMM DIOFOTHUCH
.i. cach tromfotach no chésad ba amal núa leisseom sein ba truimmiu cach othaig dún in cesad nua ar in Dall.
O CHOLUM COSC TUATH 
.i. o Cholum no choisctís na túatha.
MIAD MAR MUNEMAR MANN
.i. tiagmait ina munigin in morairmitnig sin im nem dúinn.
dommunem doberthar airmitiu mór do do chind na gnim so.
Miad mair .i. imbed Manna .i. in maind.
is ed atbertis meicc Israel fria manchu .i. quid est hoc nisi cibus celestis dommuinimar íarum doberthar armitiu mor in bíd nemda dosom
NOD GEILSIGFE CRIST ETER DLIGTECHU 
.i. no ngebasom Crist ina geilsine .i. ina munteras eter na dligthechu.
eter aingliu & archaingliu.
TRIASNA CÍANA COTAISLIA 
.i. trisin ré cian ro bui ic taisled i fos .i. oc crabud.
De prudentia eius & lectione & sapientia
ERGNAID SUI SIACHT SLICHT CÉTRAIR 
.i. is ergna in sui ro siacht slicht na cetri suiscelaigthe.
COITLUID LA DO CETUL DO NIMIATH IARNA CROICH
.i. is amlaid dolluidseom co íath nime iarna chesad i fos co cetul muintire nime & talman it i chlais aingel nime.
CÉT CELL CUSTOID TOND FO OGI OIFFRIND
.i. ro choemestar cet cell fo chomlaintius tuinni cailig offrind.
cet cell cosa taet tond mara & cintech ar écintech and.
OLL NÍ NI IDAL 
.i. is oll in trenfer hé & noco n-idlacht dognith.
oll ani dognith do maith & ní idlacht.
NI ELLASTAR CLOENCHLEIR 
.i. ni ailed na cliara nidligtech
DOELLAR FO INMUILC
.i. no fegad eat fo innib a n-uilc.
no taidled eat co taprad a phennait cóir for cach.
lba gabail ella dond uasul na cloenchliara combo maith no immuilged cretim forru nos bliged do sallund .i. do denam sallaind.
NI FÓET NI FUACHT NAD HERIS
.i. niro foid nech uad do denam & niro fuachnaig fein na heris .i. ni rabi fis comrairnech aicce.
.i. heres niro.
aslaig heris for nech.
NI AENED NÍ NÁ BUI I RRECT RÍG
.i. ní dénad ní do aini acht iar nirgetaid Dé .i. nained i ndomnaigib.
ni airdercaiged ní acht do reir ríagla Dé.
NAND ETSA BAS BITH
.i. arnad etad na bad istad do bas tria bithu isin bith.
BEO A AINM 
.i. i fos.
BEO A ANUAIM 
.i. a anim tall.
AD IMBUD FODRUAIR FO RECHT NOEB 
.i. ro furestar co mbeith do fo dirgetaid na noeb ara fot ro drubastair fo recht noeb is airi as beo a ainm i fos & a anim tall ar immed fodruair .i. ara fot.
immed .i. fota ut poeta is imtherc cos int abcan oc imthecht.
in t-aboc o Rus chaem Chas noco n-é a taeb as imda .i. fota.
FRISBERT TINU A THOEB 
.i. ro rithbrúi conárbo thiuch a thóeb.
frisbert tinu a thoeb .i. ro mairnestar ut poeta nech frísbert a thigerna nirbat ile a liberna co rrucait namait a chend a gabair is a dubcend .i. a ech & a chlaideb ar colg & dubcend duo nomina gladii sunt insin tengoedilg.
nir for braigthib dam na bo fromthair colg mo ruanadó for braigtib rig foceird feit indi dubcend oc Diarmait.
TUIL A CUIRP CUILLSIUS 
.i. ro choillestar toill a chuirp .i. is e a milliud a nemdenam.
CUILL A NEOIT
.i. ro chuillestar in gainni ut poeta in maith lib in tan asberar fír frib a ssaiges serc saigit seoit ni geib neoit fri nech as dil. 
NAD IN MEIC MAC HUI CHUIND 
.i. cuich in mac ni handsa em mac hui Chuind .i. Colum Cille nibu in meic hui Chuind gainni neoti.
nad maicc adnacht mc hui cheo Chuind .i. ni bui in maicc acht bás foirbthe .i. mac hui cheo Chuind cith .i. ni bu iarmua acht ba hua Cuind
bá soerchland cia forodomair mór o Día
CUIL DEIM DE EOT
.i. ní derna de eot ní no dígbad cuil .i. ondi as demo .i. digbaim.
de fót as choir and .i. de fuachtain.
CUIL DEIM DE FORMUT
.i. ní derna de formut ní digbas
FO LIB LIGE A AI AR CECH SAETH SRETA SINA
.i. is maith lib a eolchu a lige Coluim Cille ar no ícad a drucht a úr ar cachc ngalar no ráethnaiged rais na sina .i. cach sín a rathe.
TRIA THUAITH IDLAIG DORUMEOIN RETU
.i. ic dul dó tría thuaith na n-ídal ro finnad a mbibdanas fri Dia co tabrad forru cretim do Dia & ondi as reatus atá rétu.
AR CREDLA CAIRPTIU 
.i. is aire dorat in mes sa forru ar in carpat credal a cuirp ara cleirchecht ro rec a cairptiu.
CATH SÍR SOICH FIR FICHED FRI COLUAIM
.i. ropo suthain a chath fri demon & domun soich fír .i. ro sechestar firinne fiched fri culuain.
ni fúachtnaiged fría cholaind i fos.
CONA REGA IN RÍGMAC FOR DÉDE DÉ
.i. noco raga mac in ríg .i. Colum Cille for indara ernail fil ic Dia.
I N-ATHGUTH I N-ATHFERS
.i. isin guth n-aigthide .i. ite maledicti i n-athguth .i. isin guth Aithle gotha aile remi. n-athfers .i. niba isin fers tánaise ragas acht isin cétfers .i. uenite benedicti. &rl.
ADRADNACHT RIA N-ÁES RIA N-AIMNIURT 
.i. ro adnacht riasiu tísad áes dó .i. riasiu robo senoir & rob amnertach ar it sé bliadna robo lán de.
AR IFFURND I N-ALBU ÓMUN
.i. ar omun iffirnd dochuaid i n-Albain.
De comendatione laudis eius rege nepotum Néil.
ÁED ATNOI .i. ro aithnestár ULE .i. combad ulliu OLL DOINE DRONCHÉTAL .i. combad druniu a chetal
.i. Aed mac Ainmerech dorat cumala don Dull ar ainm do thabairt isin molad sa Coluim Chille & roiaithnestar Aed don Dull commad druiniu cech cetal in cetal sa.
FECHTA FOR NIA NEM 
.i. in tan no regad in trenfer .i. Colum Cille
nia .i. trenfer
 Fidchell Cremthaind niaid Náir nis beir mac bec do leitáin.
leth a foirne d'ór buide a leith aile d'indruine.
Óenfer dia fairind namma no chrenad sech lánamna.
NI ANDIL
.i. nirbo nemdil la Dia hé acht robo dil.
NI SUAIL 
.i. nír bec hé.
ni handil .i. niro indil & níro úaig ní bad suail.
NI SUAIG
.i. niro sufuaig.
NI NIA NAD NUA FRI COTACH CONUAILL 
.i. ni trénfer nach nua insó fri cotach .i. fri glinnigud chotaig Conaill .i. eter tuatha Conaill ar medon.
ic dénam a cotaig fri tuathaib ailib dianechtair ni nua .i. nocon uil ocund in trenfer uages ní nua fri cotach Conaill & ní suaig tosach na ceille síc.
dano .i. ni fil ocund in trenfer athnuiges cotasch Conaill.
ni nia in tosach sic fri cotach conuail .i. ic síth eter corp & anmain.
CLUIDSIUS BORB BEOLU BENNACHT BATAR IC TOÍ TOILRIG 
.i. ro chloi béolu inna mborb bátar ic ardríg Toí cid ed bad áil léo olc do rad conid bennachad dognítis ut fuit lalam.
Ó DONIB DEIMTECHTA OC DEO DESSESTAR 
.i. o doinib ro dígbad ic Dia tarrasar
AR ADBUD AR ÁNI ATRONNAI AR GART GLAN HÚA HI CATHAIR CONUAIL 
ara ainmni & ara aíni ro ernai gart nglan húa Conuaill inna chatir huasom Codiáir moir do Laignib i leth o mathair ar adbchlos ocus ar áini ro ernai in gart glan &rl.
arní dénadsom sein ut faciunt hipocritae
HI CUDBUD CAINSRUITH SCEO MAGISTER MUINTERE.
hicudbud icud .i. ic fadb bad fad mac b d Colum Cille .i. nomen doloris .i. ingiu ling sechi robo chain íarum in sruith cona toimled magne cona ragbad in galar .i. ingu eich sein hé.
ocus dano robo maigister muintere immon cétna ingu sechi .i. is ifechtain ro thogmaing a sechi hé ar immed a dan ic udbud .i. ic fethugud adbb ic éirniud chest na canoni.
ic udbud .i. ic dibdud ngoa ic udbud .i. ic foibadud .i. ic bádud cuirp Crist foa uil ic offriund.
ainm do boith légind proprium loci i Ceneol Chonaill
FRI ANGEL N-ACALLASTAR ATGAILL GRAMMATAIG GREIC
.i. dogníd aingel d'accallaim ocus ro foglaind grammataig amal Grecu no aicilled grammatacdu ocus Grécu.
ocus Colum Cille sic frecurimsea ceill atamchomnaic dirgitetaid mo Crist cumachtaig .i. immcomairge.
amen finit.
Dia ard airlethar aingel indrechta tabred dagberta for ar n-imtechta.
for ar n-imrimmend ar nach n-elammar ar nach omonar riasam ternamar.
for ar dianarlib Dia domm aidbresa Crist dom ditisea Dia dom airlesena Dia ard &rl.
amen.
Colum cáid cumachtach a cléthib clithnimi tairi domm imnádud archaingel Héil.
arbiastaib ilardaib imdubaib imthennaib ticed domm imdegail inhua Néil. Nert n-irsi firinni fin crothe cruthaige Comdiu cloth cobtelach cluined mo gairm.
arathchaib tennide ar intech n-anaichnid admuniu móritge meic Ethne ainm. ar Comdiu cumachtach ar cond slúag sochaide ar suí ar slánicid snadsium ar cel. arcend cáid comarli ar commor moradbal ar n-árad firinni fíadat fri nem Nertsom sund sírsáegul sírchóemna m'anmasa scéo colla céin bethir and. Colum ar thrócaire co dora dom commairge fomm esgairm thall.
Tair dag tair sacarbaic mo beolu bánchoibsen sét ná bo rom.
ré domm anim rop o lamaib Colaim accoe a colain cen chloine cen chol.
Colum caid cumactac a cléthib 