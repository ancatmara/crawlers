Fiarfaigter in ona cosmailius no ona contrardha is cora na seandaine d'oilemain, derbtur curub on cosmailius, oir adeir Galienus co ndlighenn in áois & in coimplex d'fhollamhnugad co brach ona cosmailius & derbuidh se do reir ugdurais Ipocraid noch co ndleghtur na neithi nadurdha d'fhollamnugad ona cosmailius & is nadurdha in áois, masead is ona cosmailius is cora na sendaine d'oilemain; & adeir Galienus gurub ona cosmailius is coir na daine slana d'oilemain, & is slan na sendaine, masead is ona cosmalius is coir i n-oilemain, & derbtur do reir Galienus noch adeir mar so is and adermuid nech do beith eslan an trath teit se tara naduir fein, & ni teit an senoir tara naduir fein tar an naduir ina du do do reir a aoisi, masead docitur gurub slan iad, oir ata radurc & eistacht & gach ni ele is dú do do reir a aois, masead fagtur gurub trina cosmailius is du na sendaine d'oilemain.
Et ata Galienus ina aiged sin mar a n-abuir se co ndleghtur gach uile ní ainmesurda do breith cum mesurdachta an ni ainmesurda & atait na senoire ainmesurda fuar tirim, & te & fliuch is contrarda don beathaid is coir d'fhollamnugad, & fedtur an resun so do daingniugad mar so, oir is slighe comlinga an t-sendacht & te & fliuch is tosach don beathaid, masead is iad foghnas and, oiris iad baccus an t-eg & coimedas in beatha.
Adermuid curub fuar tirim na senoire & gurub bec d'fhuil & do tes & do spiriduib ata indtu & gurub cumung a poire & gurub anmunn a ndilegad & is mar tuicim and so co leir nach slan na senoire c oir ní bit coidhchi gan geran & ni h-eslan co h-airidti iad lo do clunit siad & eistid & lo ata acu gach cungill is coir doibh, & o nach slan & o nach eslan iad, masead is nemnechtarda iad, & foillsighi Galienus sin, oir adeir se an trath bis eslainti mor & eirges nech aisti gurub nemnechtarda é, oir is becc d'fhuil & do spiriduib iad do reir foillsighthi nemnechtarda an nech eirges a h-eslainti.
Aderim co ndentur an follamnugad reim coimedach trit an contrardacht leth amuith don ceim in uair is ail linn raod do reim coimed nach bia se ní is mesa da mbia se sa ceim & doniter in follamnugad coimedach gacha dirga trít an cosmailius, & mad ail lind ní fuar tirim sa ceim tai do coiméd neithi fuar tirim isin ceim cedna dleghar a tobairt doib.
Et ata follamnugad ailemnach and & is ris sin aderur follamnugad mesurda ac dul cum tesa & cum fliche & is e sin fognus dona dáinibh anmanna eslana & don lucht bis ar digbail ina tes & ina spiriduibh.
Et tuic and so ca meid modh a n-abur eslainti uilidhi aderur eslainti uilidhi o uilidecht gabala, & da reir sin is uilidhi in fiabras & aderur eslainti uilidhi o uilidecht condmala, & da reir sin is eslainti an nescoid & in t-at, mar ata an t-atcomull & in potagra, oir aderuid na h-ughduir co connmuid siad gach uili cinel eslainti inntu fein; & aderur hi o uilidecht gan dechfir, & is mar sin is eslainti uilidhi an bolgach & in bruitinech, oir bit siad gan dechfir in gach rand don corp.
Et aderur hi o uilidecht brighe, & da reir sin is uilidhi an t-allus an uair tic do reir faothuighe & tar eis comartai an dilega in trath bis nert ag an brigh ar adbur na h-eslainti isin corp Et aderur hi o uilidecht truaillighti, da reir sin is uilidhi in lubra.
Et aderur hi o uilidecht cuisi ar son gurub bec nach cuis & nach mathair do gach uilidecht hi, da reir is uilidhi in rema, oir is cuis do gach eslainti é, & is eslainti uilidhi an tisis, oir is cuis d'eslainti uilidhi hí eitici.
Et aderur hi o uilidecht doniter o moran d'eslaintib & da ballaib, & da reir sin is eslainti uilidhi an flux, oir doniter é on gaili & ona h-aoib & on incinn & ona h-indibh & on ballaib ele nach labhramuid.
Et aderur hí o uilidecht gortuighthi, da reir sin is eslainti uilidhi an galur tuitimnnach & a cosmailius, oir gortuighe se in corp uili ina aixis noc condmas leth an cuirp uili ina aixis isin pairilis & a pairilis na tengad no an meir no baill rannuighe.
Et aderur o uilidecht oirida, da reir sin is uilidhi eslainti ata crith & anmuinde, & eslainti an cinn mar ata a teines, & eslainti na n-ao mar ata tes no a ndunadh, & eslainti na n-uirgid mar ata in aimridecht.
hi o uilidecht coimcenguil ar son co land an ball a mbí sé re ball ele, da reir sin is uilidhi eslainti in gaili mar ata sgethrach & esba dilega & muirecht, & eslainti na n-indid mar ata gaothmuirecht & colica & ilica, & eslainti na n-arunn & in lesa mar ata cloch, oir is boill coitcinda uilidhi so noch doni serbis don corp Et aderur hí o uilidecht toitid, & tuic da reir sin co fuilid trí gneithi arin crupan atanus mar comtairrngter feithi in droma e na h-aighci & is eigin donti ara mbIsin ina certsesam.
Gne ele de euaptostinus crapuidhter feithi na h-aighchi amain & is eigin donti ara mbIsin beith ac fecuin sis do gnath.
An gne empetostinus mar crapuidhter feithi in droma amain & is eigin donti ara mbIsin beith ac fecuin suas do gnath, da reir sin is eslainti uilidhi teatanus mar crapuidhter na feithi do gach leth ac fecuin an leiti ele & na gneithi ele acht d'aontaoib amain.
aderur eslainti uilidhi eslainti coitcind uilidhi, da reir sin is eslainti uilidhi na cneada & gach uili creacht.
do labrumar gustrasta ar tus co mbedís in da cedtrachtadh don lebur so dona h-eslaintib uilidhi, da reir sin is coir duin a fis do beith againn ca minca aderur inn eslainti do beith uilidhi, oir aderur hi do beith uilidhi a moran do modhuibh & ar tus on ni tachmuing in corp co h-uilidhi & is andsa modh so aderur in fiabras ina eslainti uilidhi amail adubrumar romuinn.
Item aderur uilidecht uilidhi continoidech, oir tachmuingid si gach uili cinél galuir, mar atait aitt & nescoidi & idropis & potogra.
Item aderur uilidecht neimdechfrech uilidhi na mball co h-uilidhi, mar ata bolgach & gerba noch ata o uilidecht na mball, oir is neimdechfrech iad in gach rand don corp co h-uilidhi.
Item aderur uilidecht na mbrigh risin n-allus in tan fo tic se deis comartha in dilega ina tigernuighid na briga deis comartha in dilega d'innarbad adbuir na h-eslainti.
Modh ele i n-abur uilidhecht uilidhi truaillighthi & is amlaidh sin ata in lubra ina h-eslainti truaillighthi gun a cuis, oir is cuis & is adbur don uili eslainti hi & is mar sin ita in réma ina cuis & ina adbur dona h-eslaintib co h-uilidhi & do moran d'eslaintib.
Ata tisis co uilidhi, oir is uilidhi a h-adbur & a h-eslainti.
Item fetuid uilidecht neimdechfrech techt on gaili & ona h-aoibh & ona h-indibh, & is mar sin ita in flux bronn & fetuid techt on incind mar sin.
Item aderur uilidecht uilidhi gortuighe & is amlaid sin ata epilepsia uilidhi, oir gortuighe si in corp uili ina h-aixis.
Ata apoplexia ina h-eslainti uilidhi, oir toirmiscid si cuimne & gluasacht.
Aderur uilidecht uilidhi na méidi & is amlaid sin aderur in pairilis do beith uilidhi, oir tachmuingidh si leth in cinn a coitcindi no mer no ball ele rannuighe.
Aderur eslainti an cinn do beith uilidhi, amail ata a teindes & Aderur ni ele do beith o uilidecht uilidhi tosanuigh & is amlaid sin atait eslainti in craidhe uilidhi, mar ata tremor & singcopis.
Aderur eslainti na n-áo do beith uilidhi, mar ata a tes & i duinti.
Aderur na n-indi do beith uilidhi, mar ata sdirilitas.
Aderur uilidecht uilidhi salcuir, mar ata ictericia & morfea & h-enteria.
Aderur uilidecht uilidhi boill umcengul, oir cenglaid si maille risna ballaib ele co h-uilidhi, mar ata in sgethrach & neimdilegad no gaothmuirecht no siadumlacht, no eslainti na n-indidh mar ata colica & illica, & eslainti na n-arund & in lesa, mar atait clocha, oir is boill serbisecha don corp co h-uilidhi na boill sin.
Item aderur eslainti aontadach co h-uilidhi re titanus, oir is eslainti uilidhi sin, oir connmuidh in corp co h-uilidhi no in rand uachtarach no in rand ichtarach don corp, & dechfrigid oipicostina & oimpicostina, oir tachmuingid epicostina leth in cuil & empicostina leth na h-aighchi & tachmuingidh tetanus iad ar aon.
Et aderur eslainti uilidhi ele do beith and eslainti coitcind & idirdeluighter ina n-eslaintib comcosmaile & oifigacha, & sgailti na mball ndluith o lothuib & do crechtuibh, & atait eslainti ele uilidhi ann aderum isin lebur inar ndiaigh do reir na ndoctuireadh.