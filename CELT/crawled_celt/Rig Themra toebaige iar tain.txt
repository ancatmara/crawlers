Rig Themra toebaige iar tain.
óa flaith Loegaire lendglain; co tres mac Bríain nád búir dia mbá adfes duib a n-aideda.
Atbath cen cheilg nglanfer ngle.
uas leirg Lagen Loegaire; don gaethgréin cen gargmuir ngrind.
eter Albain is Herind.
Ailill maith Molt mac Nath Í ba flaith for Colt in caemrí; co torchair ba bét i cath.
ac cóiciud Lagen Lugdach.
Oc Achud Forcha ugrach.
bás meic Loegaire Lugdach; cen moltho thall na sund de.
de forchu thrum thentide.
Murchertach ro berta blaid.
mac Erca mac Muredaich; i Clettiuch co ngráin gním gle.
rod báid fín ra loisc tene.
Tuathal Mael Garb ciarbo rí rod marb oc Grellaich Eltí Mael Mór cen laice fria lá aite degrach Diarmata.
Diarmait mac Cerbaill chuanaich.
din Bregraind bláith bithbuadaig;
Aed Dub i r Raith Bic bil báin.
ro gaeth co tric na thigdáil.
Domnall delbda deil co ngus.
fri forlond ferda Fergus; éc ros caithi icúa taich.
da mac maithi Murchertaich.
Baetan ro bethaig gart nglan.
is Eochaid mac a brathar; ros mochbí im diangarta dám.
clothrí Ciannachta Cronán.
Ainmere mac Sétna sing.
aidlide éca imrind; ro ndacht cen dergnus dál de.
Fergus mac náir Neilline.
Ro gáetgáb cen grad im ga.
Baetán mac nár Nainneda; fodrorraich forlond féne.
i comlond da Chumméne.
Aed mac Ainmerech na n-ed.
in fael fadberech firgel; ba holc a ordd dia dúr dul.
ort i n-Dún Bolgg la Brandub.
Colmán Rímid rí cen locht.
forlán fírdil fíretrocht; cen troit iarna thocrád tra.
rod loitt Locan Dilmana.
Aed Sláne fri sograd sel.
ardí gormnár gel Gaedel; rod mbí Conall cuimni de.
mac Suibne oc Loch Semtide.
Aed Allán álte raen rath.
fris ráte in t-Aed Uairidnach; ro chacht éc cen chobrainn cain.
mac Domnaill meic Murchertaig.
Mael Coba cele gluinn gal.
i cath Slebe truim Toad; fuair duilge drend dú ro ba.
la Subne Mend mac Fiachna.
Suibne co slogaib dia sloí do tharraing brónaig brennai; ro marbad in gaeth co ngail.
la Congal Caech mac Scannail.
Domnall ro chaith caemna crech.
mac Aeda meic Ainmerech; iar cét cath co cóemlí chend.
éc atbath oenrí Herend.
Cellach mac Maele Coba.
cen ellach n-aith n-imgona; foruacht fria blada sin Bruig.
uacht na haba fodrorraig.
A bráthair Conall Cael cass.
mor thorand trén triathamnas; airchel co ndíanblait ar daig.
docer la Diarmait Ruanaid.
Blaithmac Diarmait dáena de.
da mac saer Aeda Slane; don mortlaid malartuind mir.
i Calatruim i mac Buagnig.
Sechnasach mac Blaithmeic buain crechlasrach cathglicc comgluair;
Dub Dúin din chúain Chorpri chaiss.
rod búail tria oirgni ernbais.
Ro thathaim in tan ba trú a brathair i n-Aircheltru; úar ro gaelad tria gním ga.
Cend Faelad la Finnachta.
La Congalach cáem cen chair & la Aed mac n-Dlúthaig; oc Dollud direchtga dath.
ro bíth Finnaechta Fledach.
Loingsech mac Oengusa ba toirsech i cath Choruind; ro tenna co trocha a thli.
la Cellach Locha Cimmi.
Congal Bregrusa na mblat.
mac find Fergusa Fanat; tess Temair de thám cen tláis.
coro ndedaig dál dianbáis.
Docer Fergal find a gné i cath erglan Almaine; lasin nglórgargg co ngairm gal.
diarbo ainm morard Murchad.
La Cinaed calma cen chair.
la mac n-amra n-Irgalaig; fúair ing Fogartach na feb.
i Cind dronaltach Deilgthen.
Hi cath Dromma Corcain cais.
ro mbraith de olcdáil ernbais;
Cinaed cathnertnach mal chiss la Flaithbertach mac Longsich.
Flaithbertach mac Longsich luind.
comsid cathchlechtach comluind; argg foúair.
dorchad ndatha.
i n-Ard molthach mor Macha.
Aed Allán co crothaib cned.
dorochair i mac Maig Sered; ba borrband balc for blada.
la Domnall mac Murchada.
Bebais brónamaill mbratha.
mac móralaind Murchada; hoa Dermata dergtha cland.
diarbo degdalta Domnall.
Niall Frossach fri griangart ngle.
fíalmac fossad Fergaile; atbath in rí de deoin Dé oc dul d'Hí dia ailithre.
Dondchad mac Domnaill drechaig.
comthach comlaind cruadchrechaig; contuil in tétgorm co thich.
dia luid éc éclond Usnig.
Oc Áth da Ferta fúair mairg mac Neil rúaid rechta rogairg;
Aed fó méla forsin maig.
iar n-era for Mael Canaig.
Conchobor cnedmas cara.
mac dían delbglan Dondchada; tathaim tríath tine co thaich.
i n-Áth Mide morglonnaich.
Ro báided Níall níabtha cland.
i n-uisciu chiartha Challand; de rod ngíul tar glorbla ngle.
in Níall ciúin cróda Calle.
Mael Sechnaill slecht sluinn co sain.
de chlethchlaind Chuind Chétchathaig; art éc iar mbuadaib blaide mac Mael Ruanaid rogaide.
Aed Findlíath fiched gail.
nirbo thimthríath troichnemail; co n-abad cen glónbrath ngainn.
oc Druim ograch Inasclaind.
Fland mac Mail Sechnaill uallaich.
barr uas brethraind bithbuadaig; cen nach mbrath mbrogainech mbil.
atbath órainech Usnig.
La Sittriuc n-Gále co ngráin.
iar n-áne iar n-imforráin; hi fích Átha Clíath co ro bíth in Níall glan Glúndub.
Dondchad de dind Mide maith.
fonnchath fine in firflaith; cen chath cen choll nglond co ngail.
atbath in dond oll Asail.
La gaethu Gall gairgge gen.
la laechu Lagen; docer Congalach cet cland oc Taig glondbladach Giugrand.
I n-Ard mín Macha maith cell.
aidid fírflatha Frigrend; cen dodraing ndéin ndedgair nguil.
Domnall Huí Neill níamadbuil.
Mael Sechnaill Slemna rop sen.
for trebchlaind Temra is Talten; ó Mac Dé díanglan ro det.
ré teora mbliadan fichet.
Etertudchaid Brían na mblad.
grían de thulchaib tíar Muman; ba glé ro giallad a glacc.
ra re trí mbliadan deac.
Brian co mbardlí uas barr Breg.
ardlí Gall & Gaedel; ar torcc tromm ba galar garg.
ort la drong n-Danar n-Danmarg.
Dorís ro rígad cen raind.
ria mmís Máel sirglan Sechnaill; cia té flaith fénnend co fí conid é Hérend oenrí Nan coma óa firard Flaind.
Mael sona sirglan Sechnaill; a Christ ron cruthaig hi crí corop suthain ar n-ardrí Ro faith Nín.
Cir.
Dair.
dia éis.
ro faith Solam.
sáim Xerxes;
Alaxandir glorda a gal.
Octauin croda Céssar.
Suthain flaith fail uas nélaib.
bithboe.
bithbeu.
bithmeraid; ním nert acht Mac Dé de.
na rrí na recht na rige.
Rossá Fland cen dígla dreinn mac ind fir lígda legind; for nem rop dil dithig Dé riachtain richid i rríge.
