Aoibhinn a leabhráin do thriall i gceann ainnre na gciabh gcam; truagh gan tusa im riocht i bpéin is mise féin ag dul ann
A leabhráin bhig aoibhinn duit ag triall mar a bhfuil mo ghrádh; an béal loinneardha mar chrú do-chífe tú 's an déad bán
Do-chífe tusa an rosg glas do-chífir fós an bhas tláith; biaidh tú 's ní bhiad-sa fa-raor!
taobh ar thaobh 's an choimhgheal bhláith
Do-chífe tú an mhala chaol 's an bhráighe shaor sholas shéimh 's an ghruaidh dhrithleannach mar ghrís do chonnarc i bhfís a-réir
An com sneachtaidhe seang slán dá dtug mise grádh gan chéill 's an troigh mhéirgheal fhadúr bhán do-chífe tú lán do sgéimh
An glór taidhiúir síthe séimh do chuir mise i bpéin gach laoi cluinfir is ba haoibhinn duid; uch gan mo chuid bheith mar taoi!