Cath tucastar Crimthann do Laegaire línmar; rop é in cath ard ágmar i torchair in rígrad.
Cath tucastar Crimthann do Churc trén ros tassig; rop é in cath saer sochair i trochair sluag Casil.
Cath tucastar Crimthann do Dáire nar dubad.
rop é in cath cruaid claideb dar slaided slúaig Muman.
Cath tucastar Crimthann fri Ailill n-ard n-uathmar; nirb é in gleo cen saethar diar throethad rí Cruachan.
Cath tucastar Crimthann ic Ess Ruaid barulad.
rap é in cath cruaid claideb dar slaided sluaig Ulad.
mór dorat Crimthann do chathaib im rótu ba mó dorat Énna do chathaib ri hócu. Ro bris Enna Ailend da chath déc cen dodaing;for túathmaig na Temra for sluag Cerna crodaing Deich ríg ro marb Énna do findrígaib funid Aed Emna.
Niall Ailig Fland Temra ra turim.
Lugaid is Lorc Lumnig Oengus ag fri dala Mael Dúin ba fáth airgne.
Ailill Carpre Caba.
Énna mac Neill náraig rap é in rí co nglaine is and fuair a thiugba lasin n-Enna n-aile.
Énna mac Neill náraig raba ri cáem cialla ra hEnna na bága ra bíth i cath Liamna.
Liamain ra lotar Lagin tarsi i Tarbga; do loscud na Temra la Enna n-ard n-amra Amra in céim ra luid do loscud na Cruachna; ar múrad na hEmna ba gním febda fúachda. Fuachda lotar Lagin dar Áth Dúne Dogair.
ba lerithir Lagin lirithir da scoraib.
Ra scuirset a n-eochu dar múr Casil chliaraig.
rucsat giall cach nónbair leo co Mastin miadglain.
Ba miadach in munter ro bátar oc Enna; ropsat liri a ndala ropsat láma trena.
Rapsat láma trena nit scela cen bunad.
ra Leth Cuind na claideb ra morthuathaib Muman.
Cáin tucad do Énna a l Leith Chuind na curi screpal cacha tigi do findruini Cain tucad do Énna a Mumain fri gressu ungi d'ór cech lissu issin bliadain ba nessu.
Ropsat mathi Lagin fri lind Ennai imglain ro boí ith i talmain ro boí mes i fidbaid.
Ra bítis a tigi i tilchaib can aithbi.
ní bertis da rótaib ar uamain a cathmi.
Ra bítís a tigi i tilchaib 's a cétib; rucsat giall cach cóicid gabsat iat ar ecin.
Labraid Bresal Belach Fiachu mac na flatha.
uadib ra chin Énna ni scéla co tacha.