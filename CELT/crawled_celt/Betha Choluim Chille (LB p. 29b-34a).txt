Betha Choluim Chille:
Exii de terra tua et de cognatione tua et de domo patris tui et vade in terram quam tibi monstravero
‘Facaib do thir & do thalmain do choibnes collaide
t' athardu n-diles erum-sa & eirg isin tir faillsigfet-sa duit’
In Coimdid fen do-rat in comairle cairdemail-sea do chind na h-irsi forpthi & na cretmi comlani .i. do Abraam mac Tara co ro facbad a thir & a talmain fén .i. tír Chaldea & co tísad dia oilithre isin tír ro failisig Dia dó .i. Tír Tairngire
Moysi immurro mac Amra tóisech Tuathi Dé in fer ro linad ó rath & deolaidacht in Spirta Nóeb is e ro scrib in coibige coisecarthasa thall h-i n-Genesis rechta co ro marad do grés ic on eclais in chomairle cairdemail do-rat in Coimdiu fodessin do Abraam do erail ælithre fair co n-epert friss:
Exi de terra
‘Facaib do thír & do thalmain erum-sa’
Haec quidem istoria Abraham a Domino praeceptum fuisse ut terram Caldeorum desereret et terram repromisionis adiret
Is scel airdirc isin scriptuir in Coimdiu fén dia erail for Abraam facbail tíre Caldea rop athardu diles dó & tidecht dia oilithre i Tir Tarngeri ar daig in maithiusa no biad dó fén de ocus dia cloind & dia ciniud tara n-essi
I Ste hautem Abraham caput fidei est et pater omnium fidelium sicut dicit apostolus
In fer immurro dia tarut Dia in chomairli-sea .i. Abram is esside airmither isin scriptuir ar athair dona h-uli iresechaib amal demniges in t-aspol co n-apair
Omnes qui sunt ex fide híí sunt meic Abrahæ
‘Is iat meic Abraham iar fír’ ar in t-aspol ‘na h-uli nós-inntamlaigend o iris forpthi’
Quod hautem patri fidelium praecipitur hoc omnibus meics eius implendum relinquitur ut terram suam deserant et carnalem patriam derelinquant
In maith dino ro erail Dia sund for athair na n-iresech .i. for Abram
dlegar dia macu ina diaid
 .i. dona h-uli iressachu a comalliud .i. a tír & a talmain
a n-indmas & a n-airfited sægulta do fhacbail ar in Coimdid na n-dúla & dul a n-æletir forpthi iarna innsamail-sium
Tres hautem sunt modi uocationum
O tri modaib immurro tho-cuirither na dóine co h-aichentus & co munterus in Choimded
Primus ex Deo
Is e cétus in cétna mod .i. an gresacht & an adannad na n-dóine on rath diada co tecat do fhógnam don Choimdid iar n-desmirecht Póil & Anntóin manaig & na manach n-iresach archena ro fógnatar do Dia tall isin Egipt
Secundus per hominem
To-cuirther dino na daine on mod thanaise tria duine .i. trés na proceptorib noemu pritchat in scriptuir n-diada dona dóinib iar n-desmirecht-sin Póil aspuil ro pritchan do gentib co nus-tuc tria line in t-s oscéla dochumm puirt bethad
Tertius ex necessetate
To-curither dino na dóine on tres mod tria ecentaid .i. in tan chomécnigther fri fognum do Dia tria threblatib & tria gvassachtu bais no tria deliugud frisna maithib aimserda i m-bit iar n-desmberecht-sin popuil Israel ro chomthoi co menicc cosin Comdid h-o adrad h-ídal & arracht iarna comécnugud o na tréblatib ocus o na doccomla fuaratar o na cinedaib echtrandai amal indister isin scriptuir noem
Hinc Dabid dicit: conid dia forcell-sin at-beir in faith Dabid
Clamauerunt ad Dominum cum tribulabantur et de necessetatibus eorum liberauit eos
O fo-gebed popul Israel tréblati ocus guassachtu móra no guided & no aitched in Comdid co ro særad iat dona doccomlaib-sin
Abraam ergo diuina gratia instinctus mandatum quod fuerat ei imperatum a domino impleuit et exit in Cárrán in qua pater eius et inde transmigrauit in Terram Repromisionis
Abram dino cend na h-irsi forpthi & na cretmi comlani o ro greised on rath diada ro chomaill in timna ro for-congrad on Chomdid fair .i. do-chuaid h-i tir Chaldea co Carrán airm i n-epilt a athair & tanic as-side co Tír Thairngire
Tribus hautem modis patria deseritur uno inutili et duobus utilibus
Atát immurro trí h-ernaile ó fácaib nech a athardai in tan teit in ælethir & ata oen dib-side arna fagabar fochraicc o Dia & a do ara fagabar
Aliquando enim patria corpore tantum relinquitur nec mens a cárnalibus studiis alienátur nec bona opera appetuntur .i. tan and fácbaid nech a athardai o churp namá & ni etarscarann a menma fri pecdaib & dualchib & ni santaig sualchi na so-gním do dénam
In tali ergo perigrinatione nihil nisi afflictio corporis fit nullus uero anime perfectus
In ælithre iarum do-gnither amlaid-sin ni fhásand di torad no tarbai don anmain acht sæthar & imlvad cuirp co dímain ar is svail a tharbai do neoch ergi a atharda mine dernai maith na h-ecmais
Nam et postquam Abraham corpore patria exivit tunc et Dominus Uair cid Abraham fen is iar facbail do a thíre dílis & is iar n-etarscarad friss iar curp do-rat in Coimdiu in comarlise dó co n-epert:
Exi de terra tua
‘Ben do cheill budesta do tír & do talmain & ná bíd do menma ra h-impod ris doridise’
Acsi aperte diceret
Carnalia uitia patriæ in qua fueras corpore mente simul et corpore deuita
Amal bid ed at-berad Dia fein cu follus re h-Abraam:
‘Imgaib o churp & o anmain o súnd amach it ailithri pecdai & dualchi in tíre in ro atrebais inallana iar curp vair is inann do neoch & no aittrebad inna atharda dia n-inntamlaiged besa a atharda ina ailithri’
Non enim in uia pedum sed in uia morum proximatur ad Dominum
‘Uair nocon o set choss no o imluad cuirp chomfocsiges nech do Dia acht is tria denam so-bes & sualach’
Aliquando mente tantum patria relinquitur et non corpore sicut sunt quidam qui quamuis in patria peragunt uitam regione
Patriam tamen uiuendo carnaliter non norunt sed iustis causis quibusdam cogentibus in suis locís manent habitantés quasi non habitantés
Fecht aile immurro fácaib nech a athardai ó duthracht cride & menman cen co fácaib o churp amal do-cuirither dona h-ordnigib tóchathit a m-betha ina tírib fen co bás ár nos-fastat tuatha ocus eclasi isna ferannaib i m-bit for mét a tarba do chách & vair nách ar chollaidecht tairisit ina n-athardai gebid a cain duthracht gréim n-oilithir dóib ic on Chomdid
Aliquando mente & corpore ut sunt hii quibus dicitur
Fecht aile tra fáccaib nech a athardai co comlán o churp & o anmain amal for-ácsat ind apstail & lucht na h-ailithri forpthi dia ro tharngir in Coimdiu mor maith isin soscéla dia n-erbairt:
Uos qui dereliquistis omnia propter me patrem et matrem uxorem filios et filias agrum et omnia quae habere potuistis centuplum accipietis in hoc seculo et uitam eternam in futuro
‘Denaid airithe de seo’ ol Ísu
‘Uathad sochaide ro thrécsib form-sa bar tir & bar coibnes collaide bar selb & bar n-oibnius sægulla co fuidbi a cét coibes do maith vaim-sea i fus isin t-sægul & isin bethaid suthain tall iar fuigell bratha’
Híí sunt ueri perigrini qui cum psalmista possunt dicere
Is iat-so lucht na h-oilithri cómláni iar fír isa na persaind at-bert in faith ic comaidem & ic atlugud do Dia:
Aduena sum apud te Domine et perigrinus sicut omnes per mundum
‘Berim a buide ritt a Dé’ ar in faith ‘is ailithri & is deoraidecht dam isin t-sægul iar n-inntsamail na sruthi remtechtach’
Sochaide tra do mogadaib dilsi in Choimded etir petarlaicc ocus nu-fiadnaise ro chomaillset co forpthi in comairle cháin-tarbach-sa .i. for-acsat a tír & a talmain a n-athardai & a coibnes collaide ar in Coimdid na na n-dúla & do-chotar i n-oilithri toltanaig i tírib ciana co manchuib
Feib ro chomaill & for-acaib a duchus talmain ar grad & vaman in Choimded in t-ard-noem & in t-ard-ecnaid & in mac toga do Dia dia ta líth & foraithmet i n-ecmong inna ree-sea & na h-aimsire id est sanctus prespiter Columba .i. vasal-sacart innse Goedel in choer comraicc ro h-eccrad o thallnib & o dánaib examlu in Spirta Noem .i. intíí noem Cholum Cille mac Fédlimthe
Is ann immurro celebrait na cristaide líth & sollamain a etsechta Coluim Cille h-i quint id Iuin arái lathi mis gréne cecha bliadne isin lathi-se indiu & &rl I Ndisit immurro ecnaide na n-Goedel ind inbuid-sin cecha bliadne becan cumbair don foilsiugud socheneoil & særchlandachta noim Choluim Cille & dino dona fertaib & dona mirbulib díairmide do-roine in Coimdíu aire i fus isin t-sægul & don forbai & don forciund t-sainemail do-rat fa deoid for a rith m-bvadai .i. rochtain co a fir-athardai ocus co a fir-duchus fen .i. co h-attreb parrduis i frecnarcus De co sír
Uasal tra a cenél Choluim Cille i l-leth in t-soegail .i. do Chenél Conaill meic Néill ata-comnaic
Toich do rige n-Erenn iar cenél & tarcus do mi nas-leced fén vada ar Dia
Follus dino cu m-bad mac toga do Dia h-e vair batar sruthi Erenn oca thaircetul rena genemain
Do-rarngert cétus sinnser sacart n-Erenn .i. sean-Mochtai Lugbaid inti Colum Cille cét m-bliadan rena genemain
Vair fechtus do-lluid a choic Mochta Mac Rith a ainm & coad cno ina laim do co n-erbairt Mochta friss:
‘Ni lem-sa’ ol se ‘in ferann asa tuctha na cnoIsin taisig iat co ti inti isa ferann’
‘Cuin do-raga sin’ ol in coicc
‘I Cind cét m-bliadan’ ar Mochta
No gnathaiged dino Mochta a aiged fothuaid ac airnaigthe
Na fiarfaigitís a munter de cid ara n-denad sin ut friu:
Macán gignither atuaid la turcbail na m-bitho torthigeid Eriu án breo ocus Alba dóinech dó
Do-rarngert tra athair baitse & forcetail na n-Goedel .i. Patraic dia m-boi oc bennachad Conaill i Síth Æda in tan ro furim a dí láim for Conall & for a mac for Fergus mac Conaill .i. a lám dess for cend Fergusa & a lám chle for cend Conaill
Ro machtnaig Conall sin & ro iarfaig de cid ar ar sámaig a lámu amal siut
Patricius in rann-sa:
Genfid maccán dia fine bid sui bid fáith bid file & &rl Bid súi & bid craibdech bid abb la rig na rig-rath bid bvan & bid bith-maith rom-bia i m-bith-laith dia dídnad
Do-rinchan tra Brigit co n-epert:
Maccan Eithne toebfotai sech is bal is blathugud Colum Cille can cen on nir' bo rom a rathugud
Do-rarngir tra espoc Eogain Arda Sratha dia n-epert:
Mac bérthar do Fédlimid bid mínd for cech cleir Fedlimid mac Fergusa maic Conaill maic Néill
Do-rarngir tra Bóite mac Brónaig i n-vair a etsechtai intíí Choluim Cille co n-epert fria muntir:
‘Ro genair isin óidche-se anocht mac án oirmitnech fia Dia ocus dáinib & do-raga sund i cind bliadan onocht
Da fer dino bid h-e a lín & is e foillsigfides mo ligi-sea & tórindfess mo relicc ocus biaid ar n-oentu h-i nim & i talmain’
Amal ro terchanad iarum o sruthib Erenn gein Choluim Cille is ámlaid ro fiugrad i físib & i n-aislingib feib ro fiugrad isin táidb-sin tarfás dia máthair .i. andar lea bratt mor do thabairt di co rocht o Indsib Mod co Cær na m-Brocc & ni boi do dhathaib dath na bói and
Co n-acca óclach in etach taitnemach co r-ruc uathi in brat isin ær ocus ba toirsech Ethne de-sin
andar lee tanic in t-óclach cétna a d-dóchum dorídise co n-epert fria-si:
‘A ben maith’ ar in t-óclach ‘ni rice a less toirse do dénam acht is córu duit suba & forbáilti uair in m-bratsa iss ed do-forne co m-bera-su mac & bid lán Éri & Albu dia forcetul’
I T-connarc tra an ben imtha-sin aislingthe .i. ethaite in æoir ocus in talman andar lea do breith in athir Ethne fo críchaib Erenn & Alban
Ruc tra Ethne fén breith for in aislinge-sin & is ed at-bert iarum:
‘Bérut-sa’ or si ‘mac & ro-sia a forcetul fo crichaib Erenn & Alban’
Amal ro terchanad tra o sruthib Erenn & amal it-cess i físib ró genir Colum Cille ámlaid
Gortán dino ainm in luicc in ró génir i sept id Decimbir tra arai lathi mís gréne ró génir
Dárdain dino arái lathi sechtmaine
Amrá tra in mac ro genir and mac rig nime & talman .i. Colum Cille mac Fedlimid meic Fergusa meic Conaill Gulbain meic Néill Nóigiallaig
A máthair tra do Chorprigiu Laigen .i. Ethne Ólmár ingen Díma meic Noee
Rucad immurro iarna breith fo chétoir co ro baitsed Cruithnechan mac Cellachain in t-uasal-sacart
ros-ail iar sin iarna rad do aingel Dé ris
O tanic tra aimser légind dó luid in clérech co araile fáith bói isin tír dia iarfaigid dó cuin bud chóir tíndscetul don mac
O ra fég in fáith nem is ed at-bert:
‘Scríb dó innossa a apgiter’
Ro scríbad iar sin i m-bairgin & is amlaid do-romailt Colum Cille in bairgen .i. a leth fri usce anair & a leth fri usce aniar
At-bert in fáith tria rath faitsine:
‘Is amlaid bias ferand in meic-seo .i. a leth fria muir anair .i. i n-Albain & a leth aile fri muir aniar .i. a n-Eirinn’
Nir' bo cian iar sin luid & a aite co Brugach mac n-Dega cusin epscop do ráthaib Muige Enaig i Tír Énda
Ro h-erbad fria aiti-sium frisin clérech ord sacairt do dénam isin mendut-sin ar in sollamain
Ro gab tra imnári essium co ro fhemid in salm ranic dó do gabail
Misericordias Dei in salm-sin
Gabais tra mac in raith Colum Cille in salm do raith a aite acht chena ni ro lég-som acht a apgiter namá remi-sin
Co ro mórad ainm Dé & Choluim Cille triasin mírbuil móir sin
Fectus aile luid-sium do thórruma duine galair
Oc dul doib tria chollid tuslid coss in clerig forsin conair co n-epil de co h-opund
Tuc-som a chochall fo chend in clerig
Andar leis isin a chotlad boi & gabaid for mébrugud a aicechta cu cualatar aroli caillecha a airlegend có a reclés
Is ed do-rímet eolaig mile co l-leith eturru & no cluntí co menicc fogar a gotha-sum in oiret-sin
—
Son a gotha Choluim Cille mor a binde vas cech cléir co cend cóic cét déc cémend aidble réimend ead ba réill
Tancutar na caillecha iarum & fuaratar in clérech marb for a cínd & at-bertsat frisium dúscad in chlérig dóib
Teit-sium fo chétoir do duscad in clerig
At-racht dino in clerech a bás la bréthir Coluim Cille amal bid ina chotlad no beth
Iar sin ró edbairt Colum Cille don Choimdid na n-dúla & conattaig teora itge vad .i. óge & ecna ocus oilithri
Do-rata dó a triur co comlán
Celebrais iarum dia aite & do-rat in t-aite cet & bennachtain dó co díchra iarum do fógluimm ecnai cusin uasal-epscop .i. co Findén Muigi Bile
Fechtus and testa fín & bairgen ol Findén on aiffriund
Bennachais Colum Cille in usce cor' soad h-i fín co tartad isin coilech n-aiffrind
Ro morad ainm Dé & Choluim Cille de-sin
Celebrais iarum do Finden & luid co Gemmán Mágister
Fectus do-sum ic denam a aicechta ic Gemán co n-acutar ingen a n-dochumm for teichiud ria n-aroli duniorcnid co torchair ina fiadnaise & co rus-marb in Ro furim Colum Cille bréthir n-escaine fair co n-epil fo chétoir
Celebrais iarum do Gemmán & luid co Findén Cluana Eraird
Ro iarfach-sum do Finden cia h-airm a n-dingned a boith
At-bert Findén:
‘Denad i n-dorus na cille’
Do-rigne-sium tra a boith & nir' bo in dorus na cille ind uair-sin
At-bert-sum chena ro bad h-e dorus na cathrach iartain
ro comallad tra anní-sin
Feis aidche no meled a broin cech fer arnuair dona h-apstalaib
Aingel De nime tra no meled do raith Choluim Cille
Ba h-i-sin onoir do-bered in Coimdíu do-som ara so-chenélchi sech cách
Taidbsiu tarfas tan ele do Finden .i. da esca do turcabail o Cluain Eraird .i. escai ordaige & escai aile airgide in t-escai ordai i tuaiscert na h-indsi co ro las h-Eri & Alba de-sium in t-escai airgide co ro gab imon Sinaind co ro las h-Eri ar medon de
Colum Cille co n-ór a so-cheneoil & a ecnai
Ciaran mac in t-Shair ind airged co taitnem a shualach & a so-gním
Celebrais iarum Colum Cille do Finnén & luid co Glais Noiden vair boi vel ic fógluimm isin dú-sin ic Mo Bíi im Chaindech & im Chomgall & im Chiaran
A m-botha immurro fri usce aniar
Adaig and ocus ro benad in cloc im iarmergi Colum Cille don eclais
Lia mor isin oidche-sin isin abaind araide Colum Cille cona etach trethi
‘Is calma tecair annsin anocht a ua Neill’ ol Mo Bíí
‘Is tualngi Dia’ ar Colum Cille ‘in sæthar do digbail dinne’
Oc tidecht doib asind eclais co n-accutar na botha fri h-usce anair i comfochruib na h-eclasi
Fectus ann do-ronad eclas mor la Mo Bíí & batar na clerig ic aimrad cia lan bud mian la cach díb do beth occai isin eclais
‘Ropad maith lem-sa’ ol Ciaran ‘a l-lán do macu eclasi do athigid na trath’
‘Ropad maith lem-sa’ ol Caindech ‘a l-lan do lebrair dia fognam do macaib bethad’
‘Ropad maith lem-sa’ ol Comgall ‘a l-lan do sæth & galar do beth am churp uodessin dom træthad & dom timorcuin’
Do-roega tra Colum Cille a l-lan de or & argut do cúmtach mind & manistrech Dé
At-bert Mo Bii na bad samail acht ropad saidbriu samad Choluim Cille oltás cech samad etir Eirinn & Albain
At-bert Mo Bíí fria a daltaib dérgi ind inaid i m-batar ar don-icfad téidm anaichnid ann .i. in Buide Chonaill
at-bert beos fri Colum Cille na ro gabad ferand co ro deonaiged de-sium cach dib a lethi iar sin Colum Cille i Cenél Conaill ed do-cuaid dar in abaind dianad ainm Biur
Annsin at-bert-som bir fri fochainne & nit horacht tra in téidm seca sin & is firt bit-beo beos sin vair cech teidm berthair taris ni len secha sin iar m-brethir Choluim Cille Colum Cille iarum do Daire .i. rig-dún Æda meic Ainmirech
Ba rí Erenn esside in tan-sin
h-Idprais in ri in dún-sin do Colum Cille & opaid-sium fo bíth timmna Mo Bíí tidecht tra do-sum asin dún imach con-dricc fria diis do munntir Mo Bii & criss Mo Bíí occai do-sam & deonugud feraind do gabail iar n-éc Mo Bíí
Colum Cille:
Criss Mo Bíí niptar símne imm loa sech nir' oslaiced fri sáith ni ro h-iadad imm goa
Gabais Colum Cille iar sin h-i n-dún Æda & fothaigis eclais and co firtaib h-ile do dénam innte
Fecht and foidid-sium a manchu isin coillid do buain choelaig do cúmtach eclasi accai i n-Daire
Is and ro boinged in coelach i ferund aroile óclaig boi i fochraib don reclés
Ba docrád tra do-sum in findach do buain ina ferond cen deonugud do fodén
O 't-chuala tra Colum Cille innsin at-bert friá muntir:
‘Berid’ ol se ‘lóg a feda dó do grán eorna & curid isin talmain’
Do-chuaid immurro tar medón samraid in tan-sin
Rucad iarum in grán don óclach
Ro la-side isin talmain ocus ro fás co m-ba h-abaid imm lugnasad iar sin
Fect do-sum i n-Doire do-bert lenam bec chuice dia baitsed
Ni boi tra usce i fochraib do
Co tarut-sum sigin na crochi darsin carraic bói ina fiadnais co r-remuid topar usci esti & cor' baitsed in lenam ass iarum
Tan aile dó-sam i n-Doire iarum & nos-imraid dula do Roim ocus do Ierusalem
Luid-sium fectus aile o Doire cu Torinis Martain co nus-tuc inso scéla boi for broinnib Mártain cét m-bliadan i talmain co nus-facaib i n-Doire
Mor tra do fertaib & mirbulib do-rigne Dia for Colum Cille i n-Doire
Ro car-sum immurro co mor in cathraig-sin co n-epert:
Is aire charaimm Doire ara redi ara gloine ar is lomnan aingel find on chind conice aroile
Fothaigis iar sin Colum Cille Rath m-Both
Innsin ro thóduscastar in sær a bas iarna bathud i l-lind in mulind
h-I Raith Both beous testa socc for á muntir-sium co ros-bennachum lama in meic bicc boi ina fail
Fergna a ainm-sium co n-dernaside in socc & ba h-eolach goibnechta h-e o sin imach tria na bennachad-som iarum for cuairt procepta co Rig Tethba .i. Æd mac Brenaind a ainm-sium co tarut-sede do in inud h-ita Dermach indíu co n-dernad recles aice-sium indsin
In Dermuig dino tuctha ubla serua do-sam co rus-bennach iat comtar millsi
is do Dermuig rucad uad-sum cloidem sénta do Cholman Mor mac Diarmuta
Is e rath boi for in cloidem co na h-aplad nech ina frecnarcus conaitchess iarum óraile duine bói i n-galur
tucad do in claidem co m-bói occa
Bliadan tra don claidem acca sech nír' ba beo nír' ba marb in oiret-sin co ruccaa in claidem vad iarum & co n-epil fo chétoir
'Ar sin tra ro bennach-sum Dermach & for-ácaib cométaid dia muntir ann .i. Cormac ua Liathan
Luid-sium iarum co h-Æd Slani mac n-Diarmata
Taraill cusin magin h-ita Cenandas indiú .i. dún rig Erenn h-esede in tan-sin dun Diarmata meic Cerbaill
O ro fuirged tra Colum Cille in doras in duine ros-gab for tairchetul in neich no biad don baile iartain
co n-epert fri Becc mac Dead .i. rig-faith Diarmata meic Cerbaill:
A Bicc indis-siu dam-sai Cenandus lethan fér-glan citne clerig no trefet citne oic notn-deirget
Bec—
Clere fila fora lar canta molta maic thigirnd Scerdait a óicc fria tairsech biaid aimser bas inill
Torinnis iarum in cathraig-sin in mod o fil & bennachais h-i do léir
at-bert ropad h-i congbail bud ardi no biad accai isna talmantaib cen cobad innte no beth a esergi
oc denam do-som na fatsine-sin do-rat a aiged siardess & ro fáitfestar co mor
Ro iarfaig Boithín fath na fáilte
mac bethad’ ar Colum Cille ‘geinfess i n-oen-oidche don Cóimdid isind imorach-sa thiar’ .i. Grafann Chille Scire ro thirchan-sum and sin feib ro comailled iartain
Dair mor tra fo raba Colum Cille cein bói isin maigin-sin ro marustar in dair-sin co cian d'aimseru co torchair tria deilm n-gáithe mori co nus-ruc aroli fer ní da rúsc do-choirtged a chuaran
O ro gab tra uime a chuarana iarna coirtged ro len claime o búnd co a bathis iarum Colum Cille co h-Æd Slane co n-derna fátsine dó co n-epert fris ropad sír-sæglach acht minbad fingalach
Dia n-dernat immurro fingal ni biad acht cethri bliadna dia sægul
Ro sénustar tra cochall dó & at-bert ni gonfaide céin no beth in cochall sin imme
Da-róne immurro Æd Sláne finghal dar brethir Coluim Chille for Suibne mac Colmain Cind m-bliadan iarum luid-sium for fecht
Dermatis a chochull
Marbthar isind ló-sin
Fothaigis Colum Cille iar sin cella immda im m-Bregaib
Fácbais tra sruthi & minda h-ile inntib
Fácbais Ossine mac Cellaig i Cluain Mor Fer n-Arda iar sin do Manistir
Is andsin ros-ben a bachall-som frisin arrad n-gloine fris ro fresgab Búite dócumm nime co clos a fogur fón cíll uli & ro fóillsig lige m-Búite & do-roraind a chill amal do-rarngert Búite fodessin i l-lo a etsechta aris mor do chellaib do-roraind-sium & do lebraib ro scrib
in file:
Tri cét do-róraind cen mannair do chellaib cainib is fír is trí cét buadach trebon lebor solas sær ro scríb
Cipe lebor tra no scríbad a lám cid fota no beth fo usci nís-baithed cid en-litter and
Fothaigis eclais i r-Rachraind oirthir Breg & facbais Cólman deochain innte
Fectus bátar isin eclais sin .i. Colum Cille & Cómgall & Caindech
As-bert Cómgall co n-dernad Colum Cille h-idpairt chuirp Crist & a fola ina fiadnaise
Do-róine Colum Cille umaloit dóib imme sin
Conid annsin at-connairc Caindech columa tentide os cind Coluim Cille cein boi ic on edpairt
Ro indis Caindech do Chomgall sin & it-conncatar diblinaib iarum in colamain
Fothaigis eclais isin inad h-itá Sord indiú
Fácbais fer sruith diá muntir and .i. Finan Lobur
facbais in soscéla ro scrib a lám fodessin
Tóirnis tra ann tipra dia n-ainm Sord .i. glan
senais croiss
Vair ba bés do-sum crossa & polaire & tiaga lebor & aídme eclastacda do dénum
Ut:
Senais trí cét crossa buadach trí cét tiprat doba dian cét polaire an anathach la cét bachall la cet tiag
La n-oen boi Colum Cille & Coindech for ur in mara
Boi anfud mor forsind fhairgi
At-bert Caindech:
‘Cid chanus in tond?’
As-bert Colum Cille:
‘Do munter-siu bói i n-gabud anallana for sind fairgi co n-epilt oen dib & dos-bera in Coimdiu chucainde isin matain-se imbaruch cusin purt-sa h-itáum’
Fechtus do Brigit oc imdecht Churrig Liffe
o 't-connairc in n-og in mag n-alaind scoth-semrach ina fiadnaise is ed at-bert-si ina menmain diamad lee comus in muigi conid berad don Choimdid na n-dula
Foillsigther sin tra do Colum Cille & se ina recles i Surd
Co n-epert ó guth mor:
‘Is maith ina tarla don noeb-óig ar is inand di on Choimdid & co m-bad lee fein do diles in ferund ro idpair’ iar sin co Laignib co nus-fácaib cella immdai iarna f o thugud leo im Drúm Monach & im Moen & im aroli cella imdai aile iar sin Colum Cille do Chluain Mac Nóis cusin ymmúnd do-rígne do Chiarán leis
Vair do-rígne-sium molta immdai do muntir Dé
Ut:
Soer uasliu 'ná cach apstal it lín ferta fér aráill tria Latin dó ba soebail araill tria Goedilg cáin in scél
Is a Cluain tra do-l lu id in mac bec a dóchumm-som co táll brodirne bec dia étach cen airiugud dó
Ro follsig tra Dia do-sum aní-sin
Do-rarngert don mac co m-bad suí & co m-ba craibdech
Is esin Ernan Cluana Deochra indíu Colum Cille iar sin i crícha Connacht for cuairt a procepta cor fothaig cella & congbala immda isin cóiced-sin im Ess mic Eircc ocus im Druimm Cliab
Fácbais Mo Thoria i n-Druimm Cliab & fácbais occa bachaill do-rigne fessin Colum Cille iarum dar Ess Rúaid & fothaigis cella h-ile la Conall & Eogan
Fothaigis Toraig & fácbais fer sruith dia muntir innti .i. Ernaine
O Rolá dino Colum Cille cuairt n-Érenn uli & o ro shilustar ires ocus cretem o ro baitsed le-sium slóig immdai o ro fothaig cella & congbala o ro fácaib sruthi & minda & martire intib tanic tra for a menmain an cinded ro chind o thós a bethad .i. tidecht i n-oilithri
Ro imráid iarum dula dar muir do procept bréthri De d'Albanchuib & do Bretnaib & Saxaib
Teit tra for fecht a áeis in tan do-chuaid do in Albain m-bliadan a áes chómlan
ba h-e immurro lín do-cuaid .i. epscop
sacart deochaine vel mac légind
Ut:
Cethrachai sacart a lín fiche epscop uasal bríg frisin salmcetul cen acht tricha deochain coeca mac iarum fo somenmain co roacht in inud dianad ainm H-Íí Colum Cille indíu
Adaig chengcísi tra ro-siacht
Tancutar dí epscop bátar isin tír do gabail a láma ass
Ro follsig tra Dia do Colum Cille naptar epscuip iar fír conid aire sin for-facsat an innsi lais o ro indis forru a tuirtechta & a tindrium n-díles
At-bert Colum Cille indsin rá muntir:
‘Is maith dún ár fréma do dul fó thalmain súnd’
at-bert friu:
‘Is cet díb nech écin uaib do dul fo úir na h-innsi-se dia coisecrad’
At-racht suas Ódran erlattad
is ed at-bert:
‘Dia nam-gabtha’ ol se ‘is erlom lem sin’
‘A Ódráin’ ol Colum Cille ‘rot-bia a lóg-sin .i. ni tiberthar a itghe do neoch icom lige-se mina fort-sa shirfes ar tús’ iarum Odran docum nime
Fothaigisium eclais H-Íía iarum tri vel ri teoir im manchaine aca-som innti & fri h-actail
Ut:
Amra ócbad bói in H-Íí trí coecait im manchuníí imma curchaib iar sin ler oc imram trí fichit fer
O ro fhothaig Colum Cille h-Íí luid for cuairt a procepta fo Albain & Bretnu & Saxanchu co nus-tuc dócum n-irsi & cretmi iar fertaib ilib do dénum do iar todúscad marb a bás
Bói tra isin tir aroli duine dia ro pritcastar Colum Cille co ro chreit cona múntir uli don Choimdid
Ba format la demun inni-sin co ro ben-sede mac in duine ut o galar thromm co n-epil de
Batar iarum na géntlide oc écnach Crist & Choluim Cille co n-derna-sum ernaigti n-dichra co Dia co ro thódhuisc in mac marb a bás
Dia m-bói tra Colum Cille i n-aroli lathi ic procept dona slogaib luid aroli duine uadib darsin abaind bói i comfocus doib na beth oc estecht fri bréthir n-Dé
Notm-benand in nathir h-e isin usci co rus-marb fo chétoir
Tuccad a chorp i fiadnaise Choluim Cille & dos-beir-sede croiss dia bachaill dara bruinde co nd-éracht fo chétoir
Galar tromm tanic da thimthirid-sium Diarmait a ainmm co n-epil
Co n-derna-sum ernaigti leis & co ro tóduscad a bás h-e & ni namá acht ro chuindig-sium sægul secht m-bliadan dó dia éis budéin
Tan and tanic Caindech uad-som a h-Íí
Dermatis a bachall tair
In tan do-riacht ille fvair a bachall for a chind i fus & léne Coluim Cille imalle fria .i. cuit Chaindig sin dia rechull-som & is aire do-rígne-sium sin uair ro-fitir co m-ba fochraib dia etsecht
Laisse mor tanic do-sum fechtus in h-Íí
Fiarfacht de-sium fath na laissi
‘Tene De do nim’ ol esium ‘tanic innossa for teora cathracha isin Etáil co ros-marb trí mile fer cenmotá mná & maic & ingena’
Gairm ro-chuala-sum tan aile i purt h-Íía
Annsin at-bert-som:
Bachlach fil isin purt cona bachaill ina chrub to-adlibi m'adircín & doirtfe mo dub
Toirnfid-sium sis d'indsaígid mo pax is benfaid fri m'adaircín nos-faiceba fás
Fect n-aill do Colum Cille for-facaib Boithín h-e ic funi mairt don methil
Bói athlæch d'feraib Erenn accu .i. Moel Uma mac Boetáin esium
Ro iarfaig Colum Cille de cia met a loingthi in tan ba h-oclæch
At-bert Moel Uma:
‘No chaithind mart meth im sáith in tan ropsam oclach’
For-congair Colum Cille fair-sium co ros-toímled a sháith
Da-roine Moel Uma airsium sin co n-duaid in mart Tanic Boithin iar sin cor' iarfaig in ba h-erlam in essair
Ro for-congair tra Colum Cille for Moel Uma uli chnáma in mairt do thinol in oen-baile
da-ronad amlaid
Bennachais Column Cille iarum na cnámu & bói a fheoil fen impu iar sin co r-ructha don methil
Laa n-oen do Colum Cille i m-mís Mái teit do fis scél na n-airemun i túaiscert na h-índsi
Boi 'cá comdidnad & 'ca forcetul
‘Maith tra’ ol se ‘fon cáisc do-chuaid i m-mís Apreil is annsin rop áil dam-sa techt dócumm nime
Acht nirb' ail dam brón na torsi dib-se iar bar sæthar conid aire sin ro anus ocaib-si da bar comdidnad o chaisc co cengcídis’
O ra chualatar na manaig na briathra-sa roptar torsig co mor
Ro-shái tra iar sin a agad siar co ro bennach in Coimdhe na h-indsi cona h-aittrebthaib & ros-indarb loscaind & nathracha esti
O ro bennach tra a n-indsi tanic iarum dar ecles
ni cian iar sin tancatar crícha na sabóti & tossach in domnaig & o ro thocaib insin a rusca a n-árdi tanic laisse mor da gnúis & dia agaid & it-concatar na braithri sin
Aingel Dé dino tarrasar osa chind annsin iar sin do bennachad in t-shabaill & at-bert fria foss .i. Diarmait co nd-escomlaifed adaig dómnaig docúm nime
Ro suid iar sin in senoir oirmitnech .i. Colum Cille for ur na conaire uair tanic scís dó ciar' bo gar auide .i. m-bliadan a æs in inbuid-sin
Do-luid annsin a dochum in gerrán no bid oc na manchaib isind inis & cííd inucht in clerig co ro fliuch a etach
Ro tríall in fos .i. Diarmait indarpud in gerrain vad
‘Leic dó a Diarmait’ ol Colum Cille ‘co n-derna a doethin dér & toirse icom choined-sa’
Is lia tra tuirem & aisnés a n-do-rigne Dia do fertaib & mirbuli isna talmantaib for Colum Cille ár ni fil nech co n-icfe a turim co leir acht mine tissed a aingel fén no aingel Dé nime dia n-aisnés
Conid lor dun so do thabairt dib for desmbírecht
Ni ro genir tra do Goedelu gein bud uaisle na ba ecnaide na bad sho-cenelchiu oltas Colum Cille
Ni tanic dib aroli bud becda na bud umla na bud inisle
Mor tra a n-inisle do Colum Cille conid h-e fen no benad a n-iallachranda dia manchaib & no innlad doib
h-E no bered co menicc acuit arbai for a muin don muilend & no meled & nos-bered lais dia thig
h-E nís-gebed lín na oland fria chness
h-E na cotlad no cocomraiced a thoeb fri h-úir noicht
Is fo chind na bid acht corthi clochi do frithadurt & ní dhenad do chotlad itir acht oiret no bid Diarmait a dalta ic gabail tri caibtel don biait
At-raiged suas iar sin & do-gníd gol & bascaire amal máthair baid oc cained a h-en-meic
No gebed na iar sin co matain in gainem na tragai
Ut:
Na trí coicait tromm in t-aire isin oidche ba mor pian isin liur fri toeb Alban risiu do-arcbad in grían
Glé frisleged uaisliu sæthu isin gainem ba mor sæth slicht a asna tria n-etach ba réill conid séted gæth
A monar aídche insin
Isin lo immurro iarum no athaiged na tratha
No h-idprad corp Crist & a No pritchad soscéla
No baitsed
No coisecrad
No cosmad
No iccad clamu & dalla & bacachu & æs cecha tedmma archena
no duisced marbu
O thanic tra cusna dedenchu do Colum Cille & o ro benad clocc iairmergi aidche domnaig chengcedais luid-sium ria cách dócumm na h-eclasi & do-rígne slechtain & ernaigthi n-díchra ic on altoir
Ró lín in tan-sin sollsi aingelta ind eclais imme da cech leth & ro fháid indsin in sruith airmitnech a spírut dochumm nime i suba & i failte muntire nime cu coitchend
Ata immurro a chorp i talmain h-i fus co n-anoir & oirmitin o Dia & dáinib co fertaib & mírbulib cech lathidib mor a anoir co l-léicc
Bid mo i n-dail bratha in tan taitnigfes amal gréin nem-thrualnide a chuirp & a anma
Is ann tra bess in mor-gloir-sin & in inócbail do-sum i n-oentaid nói n-grad nime na tairmdechatar i n-oentaid apstal & descipul Isu Crist i n-oentaid deachta & doenachta meic Dé isin oentaid is uaisli cech oentaid i n-oentaid na noem-Trínóti uaisle oirmitnige uilecumachtaigi
Athair & Mac & Spirut Noem
Ailimm trocaire n-Dé ulicumachtaig tria impide noem Choluim Cille co rísam uli in oentaid sin
Ros-airillem ros-aitrebam in sæcula
