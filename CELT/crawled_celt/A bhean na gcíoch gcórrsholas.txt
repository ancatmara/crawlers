A bhean na gcíoch gcórrsholas noch do chonnarc ó chianaibh mo bheith ag coill th'óghachta badh aoibhne leam 'ná iarlacht
Mairg do nocht im ghoire-se th'ucht is do chíocha corra; mó do threaghd mo chroidhe-se mar do fhéachamar ortha
A Dhé is beag dom dhonas-sa i measg an tighe uile féachain ar th'ucht solas-sa ré ndul dom leabaidh luighe
Níor chollas uair d'éanoíche ó tharla mh'aire ar th'fhéachain gan osna nó éagcaoine fád cheann-sa a dhreach dhéadla
Mé d'fhéachain ar th'aolucht-sa —
truagh nár dalladh mé ruimhe; mór do ghearr dom shaoghal-sa féachain an ochta gil-se
Ní tug cú dá céadchuaine ná lacha do linn uisge ná bean d'fhear na héanuaire oiread mo ghrádha dhuitse
Bím le hiomad t'ionmhaine ag tuile bhróin dom báthadh; mh'fhortacht a chúl fionnbhuidhe ní thiocfa do shíol Ádhaimh
Mar bhím gan do radharc-sa ní fhuilngim bheith it éagmhais; bheith trian uaire it amharc-sa ní fhéadaim a shaor shéaghain
Mo chroidhe do roghortaigh méad mo ghráidh dod dhreich gcoimhthe dóthain phrionnsa d'osnadhaigh do-géabhthar uaim gach n-oidhche
Bím ag iarraidh uaigneasa mar fhortacht mór dom aigneadh; do bheith ort ag smuainteaghadh ní fhéadaim cách do chaidreamh
Ní chreidim uaidh aonluighe gé madh eólach é ortsa damh dá ndearbhadh aonduine nách tú is áille san domhan
Ní chreidfinn ó phríomhfháidhibh go dtáinig do shíol Ádhaimh aonainnir ba fíoráille ná thusa a throigh bhántais
Go ríomhthar na réaltana nó drúcht ar féar faichthe trian mo ghrádha éagmhaise go brách ní fhéadfainn d'aithris
Snámh i n-aghaidh tréantuile nó is cur gaid um ghainimh cur rem leigheas d'éanduine ón toil don mhnaoi do radas
Nách nár don mhnaoi shéaghain-se bheith dom mhealladh gan adhbhar 's nár mheallas féin éanduine do mhnáibh ná d'fhearaibh talmhan
Mar táim d'éis a grádhaighthe uaidh muna fhaghar fortacht deimhin damh go háirithe go dtiocfa dhe mo dhochar
Coll is nion go nuaghloine is dá choll ar n-a gceangal ruis is coll go cruadhshnoighthe ainm na mná so dom mhealladh
Gibé bhias re síorthuigse atá an sloinneadh re leanmhain mar ainm ar shruth fhíoruisge thiar isan Mumhain meadhraigh
Bean do-ní mo dhochar-sa ó nách lamhaim a guidhe mé d'fhortacht ón rothoil-se sirim ar Oighre Muire 