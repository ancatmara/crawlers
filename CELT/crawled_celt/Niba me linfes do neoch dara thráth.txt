Fithal & Cormac cecinerunt.
Niba me linfes do neoch dara thráth.
gel cech nua lond cech scíth ní hinund frith fogeib cach.
A Fithail ebair coirm cid iar lithaib.
ní íath dochor for rathaib fathaig cid fir nach Fithail.
A Chormaic co mmét ualle & airdairc cetlud ríg rodar n-inlaig condar dimdaig diar tarbairt.
A Fithail an ris condar sídaig bid contracht for muir mór bíd ítu ar n-ól a Fithail.
Nimda muad atbersa frit co llór lúath.
iss ed is messu fuair laech bith oc tigernu gaeth guach.
Atbersa cid olc ra nech ní chélsa friar ndebech; iss ed is messu tic tech amus anaith airbirech.
Ni thibér serc do neoch nacham chara.
noco tairniubsa mo brig cid cian om thír domrala.
Ór oc rigaib co rogail otá tossach in domain.
is lesc lemm beith cen amus & ro charus m'folaig.
Niba me gebat om ríg bethad cé iar ndigna óir & ech.
cia beith nech niba mé 