Slúaigead so re síl Adaim:
Cummín cecinit Slúaigead so re síl Adaim is monur ríg do-rálaig: dá mbeith úaib neach ticsead ris ca baili a ngeib a forbais?
Fata itáthar ica thríall ragar tiagar do-cúas ríam bethear iga dul co bráth ó ré áenfhir can anfháth
Indisfeat dóib is eól dam in leath bearar in slúaigead: do neoch fo-cheard doman de a mbreith a ndúrthech n-úre
Is hé do-tháed ar a cend atheach dúaibseach dub a drenn: atchí cách ní fhaicend nech a Dé nírb inmain duibdrech
Atchondarc anné 'ca thriall óclach isa túaith sea thíar; rob fhiú a chomthrom d'ór buidi in t-óclach find foltbuide
Dá mbeith 'ca chreic ar cach moig gar bec re tocht in tlúagaid rob iú céd uingi d'ór cheart in fer cróda claidemderg
Ro baí ballán lán do lind isan adart ós a chind: atib dig re tocht ar fecht—
nochar mó a íta ar n-imthecht
Inmain les a macám búad inmain leis a ingen úag; dúthracdar uili thocht lais fata leó beith 'na hégmais
Ó ra bánaiged a bonn is rotaithmidead a mong is ra fhec a fheóil re cnáim robo móidi leó a mígráin
Ó ro sheng a medón mas is ro sáeb a rosc rindglas is ro érig a bruindi do-bérdais hé ar énuingi
Re siu ro gobad galar rob earr lé muintir anad rob ada leó do baí istaig ó do baí ac triall in tlúaigid
Ingnad bearar in slúaiged ní do chreich bó ná búailead; marcaigecht a ndiaid a bonn cethrar aca imfhulong
Dá chrand cháela táeb re táeb sesin féin ar cleathcor cháel días 'na díaid dias roime soir sesin can a n-agallaim
Atá and ingnad aile ní berar each fa eri nocho berar bolc am lón risin slúag rígda romór
Nocho berar gaí ná scíath nocho berar brat ná bíad acht cubat do léinid lín im chorpán cach duine díb
Ropo maith damsa a Mec Dé mathair andsa ochaine co faicinnsea thíar nó thair a fail ag tríall in tlúagaig
Cinead Ádaim is Eba cona ndaínib daithgela nocho n-uil díb tíar ná toir nach fuil ag tríall in tlúagaid
Do neoch ro thecht beathaid mbí iter fhir is mac is mnaí dochum thalman adbal ceal is gúr berar in slúaiged
Robo maith leam a Meic Dé co mberaind búaid n-ailithre ar térnom dam as cach graf comad hé m'ainm Slúaigedach
S 