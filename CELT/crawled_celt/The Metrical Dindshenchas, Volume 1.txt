The Metrical Dindshenchas:
Temair I Temair Breg cid ní diatá indisid a ollamna!
cuin do dedail frisin mbruig?
cuin robo Temair Temair?
In ac Partolan na cath nó 'n ac cét-gabáil Cesrach in ac Nemed co neim n-úr nó ac Cigal garb gligar-glún?
In ac Feraib Bolg na mbád?
nó do líne Lupracán?
sloindid cá gabáil díb-sin ó tá Temair ar Temraig
A Dubán a Fhindchaid fhéil a Brain a Chú Alad éim a Thuain bar cóiciur cain cid ón cid diata Temair?
Dobí tan ba coll-chaill cháin i n-aimsír meic áin Ollcáin noco roslecht in caill cais Líath mac Laigni lethan-glais
Ó shin amach ba Druim Léith a barbur ba harbur méith noco toracht Cáin cen chrád mac-sen Fiachach Cendfhindáin
Ó shin amach ba Druim Cáin in tulach a téigdís máir noco toracht Crofhind chain ingen Alloid oll-bladaig
Cathir Chrofhind nírbo chamm a hainm ac Túaith Dé Danann co toracht Tea nar chlé ben Erimóin co n-ard-gné
Roclaitea clad imma tech ac Tea móir ingin Lugdech; roadnacht iar múr amuig conad uaithi atá Temair
Forad na ríg ba hainm di rígrad mac Miled inti; cóic anmand uirri iarsin ó tá Fordruim co Temair
Is mise Fintan fili nirsam écne óen-lindi; is and romtócbad co mblaid ar in fót-brug os Temair
Temair I I Ní cheil maissi dona mnáib Temair cen taissi ar tócbáil; fúair ingen Lugdach 'n a láim tul-mag bad líach do lot-báig
Ellom rogáid ben Géde for a céle rochúala dindgna dath-glan dréim n-áine ba hathlam áine im úaga
Árus ba dún ba dindgna ba cádus múr cen mannur forsmbiad lecht Tea iar tuinnem combad fhuilled fria hallud
Robói ic Erimón umal ben i ngle-medón gemel; ruc uad cach roga romer; atnóimed cech ní atbered
Brega Tea treb tuilltech rocluinter úair ba haird-ben fert fosfail in mór mergech in róm relgech ná rairged
Ingen Foraind co lín argg Tephi rolaind lúaded leirg rochum cathraig croda in chuird dia luirg rostorna is dia deilg
Dorat ainm dia cathraig cáim in ben co n-áib rathmair ríg;
Múr Tephi frisíoirged dáil asnoirged cen gráin cech ngním
Ní clethi in rún ria ráda múr thair Tephi rochúala; fúisain sund cen dúal dígna cumsat mór rígna rúama
Fat lethet tige Tephi cen trethi midit súthi sesca traiged cen tláthi confégsat fáthi is drúthi
Atchúala i n-Espáin uillig ingin lesc-báin láech-buillig cin ó Bachtir mac Buírig; dosfuc Camsón cáem-chuingid
Tephi a hainm ó cech gérad; mairg forsmélad a múrad!
ráth sescat traiged tólach leo dorónad dia rúnad
Nístuc rí Bregoin cen brón ciarbo debaid la Camsón combeth a haisec dia hón cid mór cid mín cid marb-són
Erlam Camsóin ní clethe Etherún ba herchrede /l is slúag na nglas-derc nglethe úad fri tassec trén-Tephe
Ec trúag Tephe tánic túaid nír gním clethe fri hóen-úair Camsón ro léic luing cen lúaig lé dar tuind sáili sóeb-úair
Roscart bár Bretan ó'n brúch ar ba hetal Etherún co marblaig fria mess 'sin múr tess forstarblaig Tephi-rún
Is fon samla-sin sunna gníth co calma a cét-chuma Temrach cen táidlius trumma ar áibnius ar étrumma
Temair cech n-ard cech n-irgna forsmbít sosta so-dindgna;
Temair cech mbennach mbirda acht mad Emain airirgna
Temair tuathi ocus tigi cen luathi cen laech-miri mathair anai cech fhini co nosbrathaig baeth-bini
Ba targa triath ocus tor ba hadba niath níth co neim;
Temair cen taissi cen tráig a maissi do mnáib ní cheil
Temair I II Temair toga na tulach foatá Ériu indradach ard-chathir Cormaic meic Airt meic Chuind chét-chathaig comnairt
Cormac ba cundail a maith; ba súi ba file ba flaith; ba fír-brethem fer Féne ba cara ba cocéle
Cormac rochlái cóicait cath roshílaig Saltair Temrach; isin t-Saltair-sin atá a n-as dech sund senchusa
Is í in t-Saltair-sin adbeir secht n-aird-ríg hÉrend inbir cóic ríg na cóiced dosgní rí hErend is a hairrí
Is inde atá do cech leith ina ndlig cech rí cóicid; ina ndlig rí Temrach thair do ríg cech cóicid cheólmair
Coimgned comamserad cáich cech ríg diaraile do ráith; críchad cech cóicid fo chrúaich ótá traiged co trom-thúaith
Tricha ar thrichtaib-cét fosgeib do thrichtaib-cét cech cóicid; in cech cóiciud díb atá secht prím-fhichit prím-dingna
Rosfitir Cormac ba rí; ro lá cúairt hÉrend fo thrí; tuc giall cecha múir amuig co rostaiselb i Temraig
Duma na n-Giall glaine glac do na giallaib thuc Cormac; do Chormac tarfás 'n-a tig cech decair atá i Temraig
Rostarfás d'Fhergus mar tá áit i fuil Cros Fergussa;
Fán na Carpat concerta etorro is na Cláen-Ferta
Cláen-Ferta a ngaeltís aindre Cláen-Ferta na cláen-chaingne fri Ráith Grainde aniar anís atáit cen erchra a n-óendís
O Ráith Grainde sair 'sin glinn atá Sescend Temrach tind; atá fri Sescend anair Ráth Nessa Ráth Chonchobair
Corus Cind Chonchulainn chrúaid ó Ráith Chonchobair sair-thúaid; tomus a Scéith fo a Chobrad is ingnad is imadbul
Lige Mail ocus Midna i Temraig iar n-a tigba; de atá a lige 's a lecht dáig in chind rochommáidset
Immráidem fós Long na Láech frisanabar Barc Ban mbáeth;
Tech na Fían nirbo long lac co cethri doirsib deac
Duma na mac Ban iar n-a mbrath forsin innell uachtarach;
Dall is Dorcha fris andes rocromtha fri comaidces
Dall tes-thiar Dorcha dogra; ba díb Duma Dall-Bodra; romarb cách díb araile ac cosnam a n-almsaine
Doluid in t-abac trúag dó do etargaire etorro co romarbsat in abacc fo a cossaib iar crín-amarc
Ó lecht ind abaic-sin síar Mael Bloc Bluicne borb a cíall forru atáit na tri clocha dusfarlaicc Mál mór-Macha
Múr clethe na trí cocur etir luing is láech-thopur;
Lia na Fían fri slige anair lar inchaib Rátha Senaid
Ráth na Senad ségda búaid fri Fál na Temrabh atúaid; ó'n ráith sair i táeb ind Líac in tech as' terna Beníat
Senad Pátraic 'con ráith ráin Senad Brenaind is Ruadáin Senad Adamnáin iarsin ac escaine Irgalaig
Fri Ráith Ríg anís ní gó Lecht Con Lecht Cethen Cnoc Bó atá frisin ráith anair Lecht Maine meic Munremair
Maraid fri Ráith Ríg andes Ráth Loegairi is a Les is a Lecht for lár a lis fírén Fiadat rodforbris
Fégaid Tech Mairise mend ar prímit áille hÉrend ard aniar irard atúaid ísel úad sair ba sáer-búaid
Is ann rosuidiged-se in tech ar brú Nemnaige; 'mon tech-sin tar Mide amach rosílta tige Temrach
Temair diatá Temair Breg Múr Tea mná meic Miled Nemnach úad sair sruth fo glenn fors' tart Cormac cét-muilenn
Ciarnait cumal Cormaic cóir mór cét nobiathad a bróin; deich méich lé cech lái do bleith nírb opair duine denmeich
Rostarraid aicce in rí rán i n-a tig a hoenurán; co rostoirccestar fo chleith; iarsin forémid robleith
Iarsin rosairchis úa Cuind tuc sáer muilinn tar mór-thuind; cét-muilenn Cormaic meic Airt robo chobair do Chiarnait
Caprach Cormaic i Ráith Ríg; ó Ráith Ríg sair is é a fhír atá in topur tuirme cland frisnapar na tri hanmand
Liaig Dáil Duib Duirb Túath Linne ocus Tipra Bó Finne tri hanmand dia sloind amach do shílad topuir Temrach
Topur aile adbal tres a Temraig shiles siardes;
Láeg a ainm cen co dín bú;
Cuchtair Cormaic for a brú
Bruindid a Temraig atúaid Adlaic Diadlaic in tslúaig dá thopur fo dechair de sís co Carn na Macraide
Etir dá Charn na n-Gillai Deisel Temrach tes Crinnai; fót co rath ria ndul ar cel a sóitís dáine deisel
Atúaid frisin tulaig truimm Ráth Cholmáin in Domnain duind;
Lecht Caelchon fo chochma cloch sair-thúaid ó Luing Ban Temrach
Caelchu mac Loairn meic Rúaid meic Cormaic Cais carad búaid prím-giall fer Muman amach ó táit ruirig Ruis Temrach
Tech Temrach imatá in ráith asa tardad dliged cáich maraid fós míad dia samlaib ac rígaib ac ríg-domnaib
Rí ocus ollam filed súi brugaid bertís dliged lepta ná loiscet lochit láraig ocus lón-chrochit
Liaig is dálem goba gúr rechtaire randaire rún máil na cethra dóib uile i tig ind ríg barr-buide
Rindaide ráthbuige réil scíathaire is fianaide féig i tig ríg noibdís corn ba hé a ndliged díles dorn
Drúth fidchellach fuirseóir fáen cuislendach clesamnach cláen colpa a cuit feóla iar fír in tan tigdís i tech ríg
Rigthech cuit senmaire sáir cuisleóir is cerd immaroen; cornaire bonnaire ar bríg déde domeiltis midmír
Muiridin do Mál Midi cairemain is cirmairi dliged don droing threbair thréin íchtar remur in tshlinnéin
Dromanna dronna in cech threib do drúithib do doirseóirib; uruscla ingen cen ach iar n-indrum tige Temrach
Colum Cille crenad brait robris in cath for Diarmait; re ndul dó tar muir amach rongiallsatar tuir Temrach
Cretem Crist rochés i crí rochuir cech nert ar nemní; ar brón do dáim Dé 'n-a tig ní tart termann do Themraig
Temair I V Domun duthain a lainde comul caire cét cuire bréc ilar líth fri labrad acht adrad ríg na n-uile
Rofáith cach recht im road roscáich cach cert co grian;
Temair indiu cid fásach bói ré ba násad niad
Nirbo thráig a tor tóebach diarbo hóenach scor scélach; ba mór ndám diarbo domgnas in dúnad fondglas férach
Ba dind n-ordnide n-imglicc; ba borg-bile co mbodb-shlait; fri taidbsin ba druimm n-airdirc i n-aimsir ui Chuind Cormaic
Is cáem in gairm noscóema ainm doróega sech rúama; tarcai Bóind bró bága Cathir Chrófhind cró búada
Dia mbói Cormac fri clotha ba réil roblad a retha: ní fríth dún amail Temraig ba sí rún belaig betha
Balc a bríg-sain fiad buidnib ind ríg-sain réided Temraig; is ferr dúin tólaib fine tuirem a thige teglaig
In tech mór mílib amus do dínib nirbo dolus; cathir glan glérib glain-fher secht cét traiged a tomus
Nístairchell báise burba ná cumga gáise garga; nirbo robec fria terba sé cóic cubat a harda
Nói cluid nísclúi garb-drend la nói ndúi 'n-a timchell fri find-airbert na find-chrand cathir imairderc imthend
Adba ind ríg rí ós Rinne forsndáilte fín co finde ba dín ba dún ba dindgna tri chóicait imda inde
Tri chóicait láech co laindib nírbo borg báeth ar bruidin ba sé lucht línib dindgnai cecha imdai de shuidib
Ba hálaind in slóg samlaid; taitned ór ar a n-idnaib: tri chóicait airel n-ergnaid cóica cach airel imglain
Secht cubait cennach condail fiad in dáim drongaig drennaig fri hannud sutrall solus ba sé tomus in tellaig
A secht n-aile rochuala fri cert glaine cen séna ségda sainemla sáera cáema caindelbra créda
In chathir gríanach glan-sin fledach fíanaoh co fondsib inde fri soichli solus dá secht ndorus de dorsib
Ba hé dliged ind ríg-sin ól asnibed in slóg-sin; ba mét mór-mór in lán-sin tri chét ól isind ól-sin
A n-ól n-uidech fri húabur na ruirech rúad na ráin-fher nirbo dimbraig don áirem; tri chét dáilem nosdáiled
Nói cóicait stáb a roga ba sí dál toga a tuile sech ba carrmocol glan-balc ba hór ba hargat uile
Tri chóicait coica ngalach cen nach n-anad fri fuirech fri hairer cennach tolach na ríg rogach na ruirech
Cóica rechtaire ránda lasin flaith fálda fírda; cóica foss fledach fír-glan la cóicait ríglach rígda
Cóica láech i n-a sessam connóitís in fáel íbssad céin bíd in rí ac oül ar obbad doäad dossam
Ba hán don mál ba móu ar cach lóu ba lia: tricha cét nochonfuirged mac Airt tuirmed cach dia
Cend-drong filed fó fírda saigtís dliged a ndála is derb ní báes cia 'tbera co n-áes chena cach dána
Tuirmem teglach i ndálaib tige Temrach do dínib: is í-seo a n-árim fíre tricha míle de mílib
Diambói Cormac i Temraig ar roblat ós cach rogail ríg-athgein meic Airt Óenfhir ní fríth de dóinib domain
Cormac co cáeme chrotha ba fotha fond-balc flatha; genair ó Echtaig imgil mac do ingin Uilc Acha
O bói Solom oc siriud ferr cach ciniud fri comul gein bad chumma fri Cormac a Dé in tormalt domun?
Temair V Temair Tailtiu tír n-óenaig Raigne Rachru ráith n-úabair Cuillend co n-abainn Crommad Tromra Trommad Druim Suamaig A síd i mac Bruig bíd cuman Cumar Druman Druim Calad Belat Blatine Bruigin Muincille Mured Maigin Cermna Caprach is Callann Mag mac Breg co n-ilar drummann Cnoc Dabilla Mag Mellenn Crinna Cerrenn Colt Cuillend Muirtemne Tlachtga Tuirbe Súilighe Slanga Semne Síd Muine máerda mrechtgna Echtga Ochaine Ai Aigle Nás Carman Cualu Celbe Raigniu Rafann is Rairenn Dún Inteing Dún Cláir Dún Crea Dún mac Brea ocus Dún Cairenn Uisnech Athais Ard Feda Slemun Sláine Síd Coba Dermag dairechda druimnech Lusmag Luimnech Lecc Loga Druim Rúaid Druim Ríg Druim Rossa Druim Criad Druim Cáin Druim Cressa Druim n-Dían Druim n-Dailb Druim n-Essa Druim Meith Druim n-Aird Druim n-Dressa Eithmann Aisi Ard n-Gabla Cernna Collamair Cnogba Crufot Crinna Crúach Aigle Uachtar n-Ailbe Ard Odba
Brí Scáil Brí Airc Bri Áine Brí Breg Brí Ech Brí Féle Brí Molt Brí Dam Brí Díle Brí Léith ocus Brí Ele Loch Dá Dall Loch Faife find Loch n-Ing Loch n-Gabur Loch n-Gand Loch n-Dub Loch n-Dreman Loch n-Dond Loch Corr Loch Cera Loch Camm Loch Ríb Loch Cúan Loch Codail Loch Uair Loch Airc Loch Enaig Loch Lein Loch Láig Loch Lugair Loch Cuil Loch Cimmi Cnedaig Mag mac Breg Mag Find Mag Ferai Mag Luirg Mag Lí Mag Line Mag Slecht Mag Cé Mag Cummai Mag Moen Mag Marc Mag Mide Sinann Sligech Sruth n-Domna Boand Banna ocus Berba Goistine gleórda Gréne Féle Life Lind Segsa Áth Clíath Áth Croich Áth Cuile Ath Í Áth Orc Áth Éle Áth Luirg Áth Lúain Ath Cráibe Áth Fráich Áth Fían Áth Féne Uasal esnad na cóic n-ess Ess Rúaid ba rí na sen-ess Ess Croich Ess Muiriath amuig Ess Dubthaig Ess Tigernaig Ráth Guill Ráth Goirt Ráth Gabra Ráth Mór Ráth Máel Ráth Medba Ráth Becc Ráth Eich Ráth Emna Ráth Truim Ráth Tail Ráth Temra;—
Dindgnai hErend iarsodain fosfácbus rád cen mebail do nach ailiu bus chiallda nodastrialla co Temair
Ce beit ós Banbai brainig ríg amrai ard a medair ní fhuil rechtas ríg foraib acht a ríg techtas Temair
Maelsechlaind géc co nglan-rath focheird síth ima sen-mag; sech brón mbáis ós cach díniu robé i rígiu Temrach
Iarsin co bráth rosfodail re cách ós chách cen mebail a chland fri soichle sírblad narab díbdad i Temair
Achall Achall araicci Temair roscarsat óic a hEmain; rocáined in tan atbath ainder gel Glain meic Carbad
Ingen Chairpri dorochair ingen d'Feidlim nói-chruthaig do chumaid Eirc erctha raind góita i ndígail Conchulaind
Conall Cernach tuc cend Eirc dochum Temrach im thráth teirt; is trúag gním dorigned de brissed cridi úair Aichle
Duma Find Duma na n-Drúad Duma Créidne grúad fri grúad Duma 'ma ndernad gleicc glé Duma n-Eirc Duma n-Aichle
Táncatar mathe Ulad im Chonchobar na curad; rofhersat graffaind ngil nglain d'Achaill araicci Temair
a Duma n-Eirc ní haicde cress 'sin druim fri Temraig aness Erc is and tánic a ré derbráthair álaind Aichle Bráthir Find a hAlind úair is Ailill a Cruachain chrúaid Cairpre Niad a Temraig thall diarbo hingen fhíal Achall
b Duma na n-Drúad fris aness Temair na ríg in ríg-less fri Temraig anair anall is and-sin atbath Achall
g 'S andsin roadnacht in ben ingen aird-ríg na n-Gáedel roclaided di in ráth-sa thall and fúair a baided Achall
h Sé mná 's ferr robói ar bith-ché tar éis Maire máthar Dé Medb Sadb Sarait ségda rand Erc is Emer is Achall Óclach do Chairpre Nia Fer Eochu garb gérait Gáedel tarmairt co mbeth ní dia chlaind frisinn ingin fri Achaill
e Dobiur teist suaichnid iarsin for ingin Chairpri chrichid ná fríth a húair tháidi thall; sech óc-mnáib áille Achall
p Guidmi mac Dé dorat meirg tar Meidb leth-deirg tar Meidb ndeirg tar Saidb tar Sarait tar Faind tar Gairb tar Eirc tar Achaillq Co raib inad for nim nár do Chináed úa Artacán; rofitir rind-chert cech raind; is é ic imthecht i n-Achaill Noco tart ar thalmain traig bad fherr im búar nó im graig; no co r'alt i Temraig thall ben bad fherr indá Achall A gillai geib m'ech it láim na tí nech do m'imfhorráin;
Gáidil for creich ocus Gaill; it lúatha a n-eich tar Achaill
k In t-inad atáit ar n-eich robói caill trít ar cech leith; tír ind écis Maine maill nogairthe de ria n-Achaill Maraid ráth Chonaire chain maraid ráth Chairpri chrichid; ní mair Essa siu nó thall ní mair Erc ní mair Achall Fogartach robói i n-Dind Ríg ba flaith Fodla co find-gním fetatar Gáedil is Gaill guss in óen-fhir i n-Achaill
n Súairc in dremm dedgair data cland Chernaig meic Diarmata; gegnatar cúana cose im tháebu úara Aichle
o Amlaib Átha Cliath cétaig rogab rígi i mac Beind Etair; tallus lúag mo dúane de ech d'echaib ána Aichle
Tánic co Temraig na ríg Colum Cille cen imsním; cumdaigther leis eclais ann 'sin chnoc-sa a radnacht Achall
A 