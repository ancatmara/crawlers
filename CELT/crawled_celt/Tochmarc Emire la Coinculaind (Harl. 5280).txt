Tochmarc Emire la Coinculaind
Poi ri maumrau airegdai and-Emain Macho fecht n-aild edon Concopor mac Fauchtnae
Bai mar de amro ina flaith lie h-Ulto
Poie siod ocus same & suboidhe boi mess & claus ocus murtorad poi smacht & recht ocus dechflaitius rie remess lia h-Ulto boi mor d'ordan & d'oirecus & d'imad isan ríctoig and-Emoin
As amloid ierom boi in tech soin edon in Craebruad Concoboir fo intamoil tige Midhcordai
Noi n-imdodhai o ten co fraic
Triucho troiccid ind-airdiu cech airenoicch credumai boi isan tig
Errscor di dercciuhar and
Stiall ar cabor hee ier n-ichtar & tugai slindid ier n-uachtar
Imdae Concoboir ind-airienech in tighe co stioaldoib arcait co n-uaitnip credumai co ligrud oir for a cendaib co n-gemoib carrmocail intib comma comsoloss laa & adoicc inte gona steill aircid uasan riog co airdlius an rightighi
In n-am nobualed Concobor co flesc rigdoi an steill contaitis Ulaid ulie ris
Dí eimghai dec in de erraid dec imon imgoi sen ima cuaird
Nothelldis immorro laith galie Ulad ac ol isan rigtoig sen & ni bid neuch dib a comcetboidh alailie
Ba han airctech nobidis laith gailie fer n-Ulad isan ticc and-Emoin
Boi mar do immod ceuc turcomroicc isann rigtig & de airfedaib adamroib
Arclisde & arsendtee & arcante ann edon arclisde errid arcantis filid arsendis crutirie & timpanoic
Die mbatar 'diu Ulaid fechtus n-ann and-Emoin Machie ic ol ind iarngualai
Ced mbrothai noteged ind di lionn cechi nonai
Ba siside ol ngolai
Iside nofurad Ultu ulie indoensisd
Noclisdis errid Ulad ar suainemnaib an dorus co'roile isan toicc and-Emhoin
Coic traigid dec ar noi ficteb med an tige
Tri clesai dennidis an errid id_est cles cletinech & cless ubhall & foebarcles
At e and errid degnedis ina clessai sen id_est Conold Cernoch mac Airmirgen Fergos mac Rossai Rodanai Loeccoirie Buadach mac Condoig Celtchar mac Uthir Dubtoch mac Lucdach Cuculaind mac Soaldaim
Scel mac Bairdine a quo Belocch Bairdine nomenatur doirseid Emno Machie
As dee ata sceul Sceóil ar ba prasscelach side
Dorosce Cu Chulaind diuh ulie ocon cliuss ar aine & athlame
Ruscarsad mna Ulod co mor ara aine ocon clios ar atlaime a leme ar febas a ergno ar bindie a erlapra ar coime a ghnuse ar sercraide a dreiche arbatar secht mec imblesan ina rigroiscoib id_est a cethair isan dalai suil a tri isan tsuil n-ali ndo
Secht meoir cechtar a da coss & a secht cechtor a di laime
Batar buado imda foair
Buaid do cedus a gois noco ticced a lon laich buaid clesomnochtai buad mbuanfaig buaid fidceallechtai buaid n-airdmessai buaid faidsene buad crotai
Tri lochtai Con Culaind: a bieth roocc ar ni rofasotar a rengai rodaim ar bo moide concesdis oicc anaitnig foir et a biith rodanai roaloind
Boi comairlie lia h-Ultai fodiag Conculaind ar ruscarsod a man & a n-ingena co mor e ar ni boi setig a fail Conculaind an tan sen
Ba si comoirli co n-irsad setig ba togai la Coin Culaind de tochmarc ndo ar bo derb leo conod lucchaide rosoigfed millid a n-ingenraide & foemod sercie a mban fer dia mbe setig a coimfrestoil occo & ba soédh leu mochercrai ocai corb acobar leo ar an foáth sen toabairt mna ndo fodég co farcbod comorbo arro fedatar is vadh bodesin nobíad a athcin
Dobreta ierum Conchobor nonbur uad cevca cuiccid a n-Erinn de cungid mna de Coin Culaind dús in faigepdis indach primbaili no primdunod a n-Erinn ingen rig no roflathav no prugad de nech bud ail do togai & de tocmarc n-dou
Tancotor ulie na teachtai diblionoip & ni fuarotar ingen bud togai la Coin Culaind de tocmarc n-do Cu Chulaind feisne de tocmarc ingine ro-s-fitir a l-Luglochtaib Logai edon Emer inccen Forcoild Monoch
Lod Cu Chulaind feisne & a aræ Læcc mac Riængaprai ina carput
Ass e oencarpat in sin nad foglendis dirmonnoa na echraidie do cairptib Ulad arodene & áne in carboid & an errid aridsuided ann
Forranic Cu Chulaind in ingen ina cluichemag cona comoltaib impe
Ingenai son na m-brugad bautor im Dun Forgaill
Botar side oc foclaind druine & decclamdai la h-Emir
Is isside ingen pas fiu lais-sem de ingenoib Erionn do acaldoim & de tochmorc aris isside congaib na sé buadha fuirre id_est buaid crotha & buad n-gothai buaid m-bindiussai buaid n-druine buaid n-goisse buaid n-gensai
At-bert Cú Chulaind acht ingen pad comadus n-do ar aois & cruth & cinel & cles & solme bad deuch lamdai de ingenaib Erenn nad ragad lais & na bad coimdich n-dou do bancelib Erenn mona beth samlaid aras iside oeningen congepied na modai sen
Is airie is die tocmarc sainrud lod Cu Chulaind
Ba cono timtocht oenoicc luid Cú Chulaind de acoldaim Emire & de taidbsene a crotai A m-batar na h-ingena ina suide for forad oenaic an duine concolatar andi ina n-dochum: bascoire na n-euch culgaire na carbod siangoil na tet dresacht na roth imfhorran in laith goilie scredgairie na n-arm
‘Fechadh oen uaib’ for Emer ‘cia dotaed inar n-dochum’
‘At-ciu-ssa em ann’ for Fial ingen Forgaill ‘di ech commorai comailde comcrothai combuadai comlemnechai biroig airdcind aigenmair allmoir goblaid gobchoil dualaig tulleathain forbreco fairseggai fo-lethna forranchai cassmongaid casscaircich
Eoch liath leslethon luath luaimnech lonnmar luthmar luglemnech leobarmongach maiccnech toirnech trostmar tuagmong ardcend uchtleathan
Lassaid fod fondbrass focuirse focruaid foa cruib coluth cetharda
Dogrind elmo enlaithe luthbuadai
Beraid rith for set
Foscain uathai edh n-análche
Oibliuch tened tricimruaidie tendiuss a cræss glomorcind fil fo dessfertis an carpait’
‘Aroilie ech cirdub cruaidcenn cruinn cælcossach cælethan cobluth dian dualmar dualach dronchoechech maignech aignech bairnech bhailccemnich lemnech lebormongach casmongach scuableabor drondualach tulleathan grind imaaig ier n-dith aige ech i n-íath
Moscigg srathai sreg serge sechid moige midglinde ni facoib an imdoraid etir omnoib riad rout’
‘Carpat fidgridn fethaide dia n-droch findoi umaidhe
Sidbe finn finnarcaid co fethanoib findrune
Cret urard iraibidn si credoa cromglindie
Cuing druimniech dronordai
Da n-all dualcho dronbuidie fertse cruaidie colcdirge’
‘Fer broenach duub isan carput ass aildium di feroip Erenn
Fuan cain coir corcordai imbe osse coicdiapail
Eou oir indtslaidie uassa banbruindiechair ina turscloccud rie m-ben luthai lanbuildie
Lene gealculpudach co n-derccindlid oir oirlasrauch
Secht n-gemou dercca dracandai for lar cechtar a da imcassen
Da n-gruaid n-gorm n-gelai crodergai difich oibliech tened & analche
Dofich ruithnie serce ina dreich
Ata lem bo fras de nemonnoib rolaad ina cinn
Dubithir leth dubfoloch cechtar a di prai
Cloidem orduirn i n-echraiss sestai for a dib sliastaib
Gai gormruad glactomseip la fogai féig foephartoch for crandoib ruis ruamanndai a cengall die creit croi an carpait
Scíath co comroth aircid oosse corcorda co tuadmilaib oir oss a dib n-imdadhoib
Focerd ioch n-erred n-indiee imad cless comrum ossa errid oencarpaid’
‘Arai ar a belaib isan carpod sen aralie fer seng fanfodoa forbrec
Folt forcass forordai forruad for a muldoch gipne findrune for a edon na leccid a folt fo aigid
Cuaiche do or for dib culib a taircellad a folt
Coichline etrich imbe co n-aursollccud for aa dibh n-ullinnoib
Pruidne die derccor ina laim dia taircillid a eocha’
Do richt Cu Chulaind co h-airm a m-batar and ingenrad foi sen & bendochaiss doib
Tocbaid Emer a gnus cain cruthaig a n-ardo & do bert aichne for Coin Culaind conidh admbert:
‘Dess imriadam duib!’ arsi id_est Dia do rediuccud duib ol sii
‘Slan imroisc duib-se!’ olsesem id_est rop slan sib-se o cach aiscc
‘Can do lot-sai?’
al si
‘Do Intide Emno’ ol se id_est din machi na h-Emno
‘Cia h-airm a femhir?’ olsi
‘Femir’ ol se ‘a tig fir adgair buar moicche Tethru’ id_est a tic fir aclaid buar moige Tetra iasc immuir ethiar
‘Cia bur fess ann?’ olside
‘Fonoad id_est ro h-imfuined cul carbait dun ann’ ol se
‘Cisse conair deloud-sai?’
al side
‘Etir da codat feda’ ol se
‘Cid at-gaibsid ierum?’ olsi
‘Ni ansa’ ol soide
‘De teme marai for amrun fer n-Deaa for uan di ech n-Emno for gort na Morrignai for druim na mormhuice for glend an mardaim etir in dia & a faith for smir mna Fedilmai etir an triath & a setig for toinge eech n-Dea etir rig n-Anond & a gnied do mandculie cethorculie domoin for Oilbine for tresc in marimdill etir dabaic & dabcine do ingentib niad Tetrach rig Fomorie do luglochtaib Logai id_est do gortaib Loga’
‘Cate do slondad-sai a ingen?’ ol Cu Chulaind
‘Ni ansa emh’ al and ingen
‘Temair ban báine ingen ancing gensai ges nad forfoemthar id_est amoil ata Temair os cech tulaicc sic atu-ssa os cech mnai a n-genass dercoid na dexinech id_est no-m-dechar o cac ar mo caime & ni dechaim-si nech doirp a n-dopor aindir imnar id_est an tan dechtar an doirb is a n-ichtar usce tet tetra tetrai dá luá luacoir nad imtethar id_est ar a cáime ingen rig richiss gartai id_est enech conair nad foróemter do conair coil ermoim gonad fri suan senbath sretaib cerd adpclossaib errid
At-cotaim trenfer tiarmoirset id_est atad lim trenfir dogenad m'iarmoirecht cebe no-m-berai tar a tertogai cin foruss mo caingne cucai & co Forgoll’
‘Cidne trenfir de tiarmoirset a ingen?’
al Cu Chulaind
‘Ni ansa’ ol Emer
‘Da Lui da Lauth Luath & Lath Gaiblie mac Tethrach Triath & Trescad Brión & Bolar Bas mac Omna ochtar Conlai Cond mac Forcaild
Ceuch fer diib co nirt ced & co cliuss nonbair
Forcoll fesne dno andso airim a cumochtai
Tresse cech gnied eolchai cach drui amainsi ceach Bid forfinach dit-se cluche caich fria tresaib Forgoild fesne ar idcodai ilcumochtai occo fri coibled fergnim’
‘Cid nachimm-airme-se a ingen’ ol Cuchulaind ‘liasna trénferoib sen?’
‘Madcodo do gniomafesne’ ol an ingen ‘cidh im nach airmebaind etorra?’
‘Forglim fen em a ingien’ ol Cu Chulaind ‘comad luiet mo gniomaie etir clothaip nert n-erridaie’
‘Caidie do neurt-so didiu?’ ol Emer
‘Ni ansa em’ ol sé
‘Argair fichid fauth mo comroicc lor de trichaid triean mo galie
Ro ferai mo comlond m'oenar
Argair cét mo commairge
Imgaibtir athai & irgolae rem errud & rem úath
Techid sluaicc & socaide & ilor fer n-armach re h-uatgráiene mo dreche & mo gnusse’
‘At maithe na comrume moethmacaim sen’ ol and ingen ‘act nat ranic go h-oes n-erred beouss’
‘Maith emh ro-m-epled-sai a ingen’ ol sé ‘liam popoa Conchobor
Ni h-amail atfochne aithecan urbodad a claindie etir leic & lossait no ó ten co fraiecch
Ni for blæ oenurlaindie ro-m-alt-sæ la Conchobor acht etir erridib & anradaib Uludh etir druthaib & deogbairib & druidib etir filiduib & fisidib etir brugadoib & biatachoip Ulad ro-m-forbaiged-sai co fuilid a m-besa & a n-dana ule lium-sai’
‘Cidnie and em ro-d-eblatar isna gniomaib maithe sen?’ ol Emir
‘Ni ansa em’ al sé
‘Ro-m-ebail Senca soberlaid conid am tren trebor an athlom athirgaib
Am goeth a m-brethaibh nidim dermodoch cusc
At-gair neuch re tuait trebair trebour
Arfoiclim a indscee coicertaim brethai Ulad a n-ainsist & níninsorcc tria oilimain t-Senchoa formb
Ro-m-gab Blai bruccaid cucai for aice a treibe corroferadar mo techtai occo gonad ierum ad-gairim firu coiccid Conchoboir imma No-s-biathaim fria re sechtmaine
Fossaidier a n-dano & a n-damai & a n-diberccai farrid a n-eniech & a n-enechgressai’
‘Ro-m-alt Fergass gonad roubaim trenógai trie nert
Am amnus ar gail & gaisciud conid om tualaigg oirer criche di coimed & di imdidien ar echtrandoib
Am dín cech dochair im sunn slaide cech sochraide
Dongniu socair ceuch truaigh dongniu dochair cech triuin trie oilimain Fercussa form’
‘Ro siachtsu glun Aimirgin filid corro molaim riig as ceuch feip a m-bí go n-dingbhaim oinfer ar gail ar gaisced ar goeis ar aine ar athlaime ar amanse ar ciurt ar calmodus
Dingbaim cech n-errid
Ni toillim buide di neoch acht do Conchobor’
‘Ro-m-irgair Findcoem conid comoltai cartanacha comluid daum Conall Cernach coscoruch
Ro-m-tecuisc Catfad coemoinech diaig Dectirie gonid am fisied fochmairc i cerdaib dei druidechtai conid am eoluch i febaib fiss
Ba cumma ro-m-altsad Ulaid etir aroidh & errid etir ricch & ollamoin gonid am carua sluag & sochaidee ganad cumma difichim a n-enechgresa ulie
Is soer em do roegartus-sa o Lug mac Cuind maic Etlind de echtrai dén Dectirie co tech m-Buirr in Broghai
Et tussai didiu a ingen’ ol Cu Chulaind ‘cindus ro-d-alt-sai i l-Louglochtaib Logai?’
‘Ro-m-alt-sa em’ ol side ‘la febai fenee i cossdud forcaine a foghart n-genussai a congraim righnai and-ecusc sochraid gonad cucom arbaigtir cech n-delb soer sochruid etir iallaib ban buaidnide’
‘At maithe em na febha sen a ingen’ ol Cu Chulaind
‘Cindus didiu’ ol Cu Chulaind ‘nachar commdicc dun diblinaib comríachtain? arni fuarus cose ben follongad and-aires dala immacallaim fon samail sen frim’
‘Ceist: an fil bancelie laut’ ol in ingen ‘ar foimdidin de trepe dit-see?’
‘Nato emh’ bar Cu Culaind
‘Ni techtai damh’ ol isside ‘do lai fri fer a fiadnusse na sethar is sine innú id_est Fial ingen Forgaild ad-cii am farrud sunn
Iss í ro ben beim foraiss for an lamthorud’
‘Ni h-i ro-d-caurus-sai em’ for Cou Chulaind ‘& ni ro foemus-sai didiu mnai at-gneed feur remonn & ad-coss dam co ro foi and ingen ucut la Coirprie Niefeur feuchtus n-aill’
A m-batar ierum fora n-imraitib at-cii Cu Chulaind brundiu na h-ingene tar sedlauch a lened conadh ann aspert in so:
‘Cain an mag so mag alcuing’
As an aspert and ingen na briathra sai oc freccrai Con Culaind
‘Ni ralie an mag so’ ol Emiur ‘nad rubann comainm n-arcaid for ceuch n-ath ó Ath Scene Mend for Ollbine cussan m-Bancuing n-aircid ara m-bruindenn Breaa diantoss Fedlime’
‘Cain an mag sai mag alcuing’ ol Cu Chulaind
‘Ni ralie in mag sai nad rolo genid granne a loig bo briuine co tabhairt fir co cutrume aroile co m-bem trí nonbor d'ænbeim co n-anacal fir a medhon cacha nonbair’
‘Cain an mag sa mag alcuing’ ol Cu Chulaind
‘Ni raili a mag sa’ ol side ‘nad ecmongai benn Suain maic Roiscmilc o samshuan co h-oimhelc h-o oimhelc co beldine h-o beltine co brón trogain’
‘Aspertar do gentor’ ol Cu Chulaind
‘Forreghtar forimregthar gebthar arfoemtar’ ol Eimer
‘Ceist caide do slonnad?’
‘Am nia fir dichet a n-aili i Ross Bodbai’ ol essemh
‘Cia h'ainm-se dno?’ olsii
‘Am nuadai tedmai tataigh conai’ ol sesemh
De luid ierum uaidib iarsan t-segdou m-briathar sen Cu Chulaind & ni ro gensad ni bud moo de imacollaimh isen laithe sen indasen
An tan boie Cu Chulaind ierum oc eraimm do Bregai imcomaircid a arai edon Loeg n-dou:
‘Ailee’ bar essem ‘& na briatræ immacloisset & an ingen edon Emiur cid dieraidset ann?’
‘Nach fedor-sæ’ ol Cu Chulaind ‘mo beth-se oc tochmarc na h-ingenee?
is airee ro cel-som ar cobrun arna tuicdis na h-ingenai conid oc a tochrai atú-sai ardia fessai Forgold nicondricfom dia deoin’
Tanic Cu Chulaind a tossag na h-imacallmou dia aroidh & boie occa miniougud n-do de irgairdiugud a seta
‘And Entidai Emno isrubart-sa an tan ispert side can diluide-sie iss ed donraidius-sai: o Eomain Machai
Is dei imoru asperour Eomon Machou n-dii id_est Machou iongen t-sanrith maic Inbothai ben Cruindchon mic Agnomain roussreth fri die gauboir and rig ier caur ailgiussou fuirrie co n-deochoid diob ar-rith & arsibseis id_est beris mauc occus ingen die oentoirbert conid din eomain sen asperor Emain macha dii & conid on Macho sen raiter Eomon no Mag Machai’
No dno is dei ata Emoin Machou amail ata isan scel soa
Tri rig ru-ss-batar for Ultoib i comflaitess for Erind id_est Dithorba mac Dimain a h-Uissneoch Midie Oed Ruad mac Baduirn maic Aircetmair a Tir Oedai Cimboeth mac Findtain maic Aircidmoir a Findobair Moige h-Ines
Is ee ro-sn-alt Ugaine Mour mac Eochdach Buadaig
Do-n-gnied corie ierum ind fir secht m-bliadna cech fir diib i r-rige
Tri secht rathai etarrou: secht n-druid secht filid secht n-octigernai; na druthie dia n-grisad trie bithai na filid dia n-glamodh & die n-erfoccraie na taissig die n-guin & die louscud monatseched an feur uathai i cionn secht m-bliadan co coimed fir flathua id_est meus cecha bliadna & gen meuth ruamnai ina datha & cin mna de ecaib die bandail
Timcellset teora cuarda cech fir diib and rige id_estui
Aed Ruad adbath diib ar tús id_est bagad ro baided a n-Eus Ruaid contuccad a coland isan siod conid dei ata Sid Oedai os Euss Ruaid feisne
Et ni farcaib side de cloinn acht oeningen id_est Maucho Moggruad a h-ainm-side
Conataich side and rige i n-aimser techtai
Isbert Cimboeth & Dithorbo na tibretis rige die mnai
Fechtai cath etarro & mebus forro-sim
Dierimalt secht m-bliadna i r-rige
Derochoir Dithorbo i Corand foisim
Forfacaib side macua matha id_est Brass & Boeth & Bedach ocuss Uallac & Borrcass go n-atcetar rige
Aspert Mauchai na tibred doib ‘ar ni ó rathaib tuctai’ al side ‘acht i r-roe cata ir ecin’
Fecta cath etorra
Brises Machui for macoib Ditarba co farcaibsed ár cen ace co m-batar a n-ditruib Connacht
Tucc Macai ierum Cimboeth cucie do céile dii & do toissigect a h-amus immbe
O robtar oentadaig tra Machai & Cimboet lod Macai d'ioarrair mac n-Ditorbo i r-richt claimsidie id_est toeus secail & rotai ru-s-coimledh immpee conus-fuair a m-Boirinn Condocht ac fune tuirc allaid
Iórfaidid ind fir scelai dii ocus innissid scélai doib & denberad biad dii ocon tened
At-bert feur diib:
‘As aloind a ruscai na clamsige
Aentaigem friee!’
Nu-s-bert-se leis fon cailde
Cengloid sii an feur sen a l-luss nert & facbaid e isan caillid
Tic side dirise din tenid
‘Catie an feur dechoid laut?’
al sied
‘Mebol leis tiechtain cucaib-se ar oentogaudh ria clamsig’
‘Ni ba meobol’ ol iet-sam ‘ar degenam-ne ule andi sen an cednai
Nu-s-peir ceuch feur fon caillid
Cenglaid sii cech feur dib iar n-urd & no-s-ber a n-oencengal leaa co h-Ulltaib
Isbertatar Ulad a marbad’
‘Nito’ ol side ‘ar is coll fir flathu dam-sai; acht a n-doerad fo doirie & claided raith imbom-sai conob sii bus primcathir Ulad co brath
Co rotoraind si doib a n-dun gona h-eo oir imma muin id_est Emain id_est eo-muin edon eo 'ma muin Machai gonid de-sin ata Emain Machai’
‘An feur isrubort-sai i r-rofaideamar thig iss e iascaire Conchoboir in sen id_est Roncu a ainm
Iss e at-claid na h-iasco fo shnáad fo moirib ar iss e buair an marai a h-iascaie & as i an moir Mag Tetrai id_est ri di rigaib Fomore Tethrai id_est mag rig Fomóre’
‘An fulacht asrubart-sai for ro fonad dun lurcaire id_est serrach ann sen iss e is coul carbaid co cend teorai nomad fo bit fo rigaib & as geis do a combairge id_est geis dien carbod co cend teurai nomad ier n-ithe feulai eich duine de doul ind; fodaigh ar is each folloing an carpait’
‘Etir da cotadh feudai asruburt-sai edon an da sliab in sen etir a dtutcamar id_est Sliab Fuaid friunn andess & Sliap Cuillind rind anoir
A n-Dorcel id_est in coill fil etarro didiu ro-n-bammaur etorrai edon forsan set dorumenar etarrai andiss’
‘An conair asrubart de temheu moarai id_est de Moich Murteme
Ass aire ad-berar teime marai do-sside fobith dodet moir foir tricaid m-bliadan ier n-dilind gonad teme marai id_est ditiu no foscemhiel marai ee
No didiu as de ata Mag Murteme foir id_est moir druidechtai ru-s-ba foir co murseilce n-ann co n-aicned suidich leis gonsuided an feur cona armbgaisced for laur a ustodbuilcc co tanic an Dacdai & i lourg aine nó anfaid laiss cor'caun na briathrai-ssai ris cor'traighie fochétuair edhon:
‘Tai do cend cuasachtach tai de corp cisachtach tai de thul tagebaitai!’
‘For amrun id_est run & cocar amræ Fer n-Dea id_est run & cogaur amraie is side Ccrellaidh Duollaid indiu
Is fuirre geogoin Duollud mac Coirpri Niedfir la matau
Co ticc sin ba h-Amrun Feur n-Dea a ainm fobith ba h-and cétna ro h-imraidedh toichestal cata Moigee Tuiredh lia Tuaidh Dea Donand fodegh dicair an cissa co n-aitcietar Fomoire forrau id_est da trian ethai & blechtai & cloinde’
‘For uan di æch n-Emnai
Bai oclach amru la Gaidiulaie i rigi
Batar da ech aigi oc a n-ailimain do a Sid Ercmon a scáthaib aba Cennman do Tuaid Dea
Nemed mac Namha ainm an rig sin
Delecthie duo ierum in di ech asan t-sidh & demebhaid sruaim sain-emhail asan t-sid 'na n-degaid et bui a h-uan már forsan sruaim sin & lethais darsen tir and uan moar sen fri re moir & boi samhluidh go cend m-bliadna gonad aire isrubrad a h-uanab din uisce sen id_est a uan fair in uisce & is side Uanabh insen andiu’
‘An gort na Morrignai asrubort-sai iss ed Ouchtar Nedmon in sen
Donbert an Daghda din Mhoirrigain an ferond sen
Ro h-aired e ierum
An bliadain ro-n-ort Iubor Bochlid mauccuu Gairb ina goirt-see botar moelain mulce do corustair a goirt se dee in bliadain sen fobith ba coibdelach disse maccu Gairbh’
‘An Druim na Marmuice asrubart-sai at e Druimne Breg andsen ar ba deulb muce doadbhas de maucaib Milid for cech tulaicc & for cech n-dingne a n-Erinn an tan imbersed & ad-cobraissed gabáil tiri ar egin inte ier cor brechta fuirre do Thuaid De Danann’
‘Glenn an Mardaimh asrubart iss e Gleund m-Breogaind id_est o Breogai mac Breogaind sendsir maic Milid ro h-ainmniged Gleunn m-Breogaind & Mag m-Bregh
Glend an Maurdaim do rad de edhon Dam Dile mac Smirgaild maic Tetrach ba rii for Erinn no aitrebodh and
Ad-bath an Dam sen oc toidhin mna fuada oc esscrad Muighe Breg siar co beoulai dun’
‘An Conair isrubart etir an dia & a fhaidh id_est etir an Mauc Oc as Sidh an Brogaie & a faidh id_est Bressal Bofaid andairteur in Brogai
Is etarra boi an oinben bean an gaband
As ed do lotarmar-ni etir cnoc Sidi in Progæ i fil Oencuss & Sid m-Bressail druadh’
‘For Smiur mna Fedelma isrubart-sæ id_est Bounn in sen
Is de atá Boann furrie id_est Boann ben Nechtain maic Laurada luid do coimed in tobuir diamair boi a n-orlaind an duine lia tri deogbairib Nechtain id_est Flessc & Lessc & Luam
Ni ticed neuch cin aithiss on topur mona tissed na deugbairi and rigan la h-uaill & dimus docum in tobair & ispert nad raibe ni no coillfed a deulf no douherud aitiss Tainic tuaithbel in topair di airiugud a cumacht
Ro mefatar ierum teeora tonno tairrse corroimid a di s-sliassaid & a desslaim & a lethsuil
Rethid si for imgabáil na h-aithesse sen assan t-sid co ticce moir
Cech ni ro reth si do reth in tobur ina diaidh
Segais a ainm issan t-sid Sruth Segsai on t-sid co Linn Mo Coe
Rig mna Nuadat & Colbtai mna Nuadat iersen Boann a Midie
Manchuigg Aircit í o Finnoib co Tromaibh Smiur mna Feidlimai o Trommoif co moir’
‘In Triath isrubart et a sétigh Cletiuch & Fesse inn sen ar iss triath ainm do torc taiseuch na tret
Is ainm didiu triath do rig toisseuch na morthúath
In Cletiuchdno is clethbuidig catha
Inn Fesse dno is ainm din crain mair aithechtaigi tuirc & a seitich
Etir torc & a crain dno lotmar’
‘An rí n-Anond isrubart & a gniæ iss e Cernæ inn sen tarsa tutchamar
Ba si Cirine a ainm o cein
Cernai a h-ainm o geugain in fuacurthai id_est Enno Aigneuch Cerno ri n-Anonn inssan dingnæ id_est sid sen & geugain i rechtairi ind-oirther in fuirt sen
Gniæ a ainm-side
Is de atá Raith Gniad i Cerno degréss
For Geise for rig mac n-Emno do geniu Ennæ inn sen ar nó fo bith bvi caratrad mor etir Geise et Cerno’
‘In Toingi Euch n-Dea isrubart ass h-i Ange in sen
Ba Tonge id_est tonach euch a ainm ar tos fobith is innti co n-egatar fir Deuai n-Deud cedamus a n-euchai ier tiechtain o cath Moigi Tuired
Aingi id_est amnus do rad di iarsandi rignigsed Thuatæ Dei Donand inn-eochæ innte’
‘An Manncuili cetharcuili isrubart iss e Muincilli in sen
Iss ann boi Mann briugæ
Bai didiu buár mar i nd-Erinn i flaith Uressail Bric maic Fiacho Fobric di Laignib
Dogeni 'diu Mannach id_est proprium nomen uiri domanchuili moræ fo talmain issan inad atá Muincilli dia n-garther Óchtar Muincilde & do coissecht id_est do ronta esstadæ indib do foichill na plagæ
Digeni ierum cai id_est fritailim in righ cetheoræ lanamna fichet co cenn secht m-bliadan
In Manncuili didiu id_est cuili Mandaich Óchtar Munchilli’
‘An Oillbine dno isrubart is side Ailuhine inn sen
Bai ri aumræ svnn a n-Erie id_est Ruad mac Rigdvinn id_est di Mumain
Do boi iriss id_est comdal laiss do Galluib docum a irisse do Gallaib timcel n-Alpan andess teuora noaib
Tricho in cech noi dib ierum
Gabais a coblach tasst foaib i medon na fairci
Ni boi ni no-d-fuaislaiciud di setaif no moinif dia cor issa trethan
Focressæ crannchor leou dús cie dib die rossed techt dia fiss fon fairce cid no-t-fosst Do ralæ in cranncor forsan rig feisne
Eibling ierum in ri id_est Rvad mac Rigdhuinn forsan moir
Diclethar fair ierum a m-muir
Focard i machairie
Fos-rainic dno is-suide noi m-baindelbæ oiminnai
At-damnatar id_est do raidsedar do batar se fotrergatar id_est difostatar na longa contissed som cucthae & do bertatar noi longæ oir ar noi n-oidcnib dia fess leu id_est aidci cech æi dib
Do gnith samlaid
Ni boi cumang la muintir coleic dianglossacht la cumachtae na m-ban
Isbert beun uaidib ba h-i n-am compertæ dii & nu-s-berud mac & ardotaidlid oc tinntod indoir cuctai-som for cend in Do luid seom ierum co a muintir & loutar seom i fechtus
Batar co cend secht m-bliadan laa caraid et do luotar afrithisse conair n-ali & n-intaidlidis in maigin cétno co n-gabsad a maigin ind Inbeur n-Ailbine
Iss and du-s-fairthetar na mna
Ro colatar ind fir ind amar ina nói umaidi
In tan batar som oc télach a coblaig iss ann do lotar-som na mna a tir & do cuirset in mac n-uaduib assa noi issan port a m-batar ol suide
Ba clochach acus ba cairrcech in port
Adrumidir ierum in mac cloich dib conidappath di suidiu
Do truinfitsetar na mna cotgartatar uli:
Ollbine!
ollbine!’
‘A Tressc in Máirimtill isrubart iss e Tailne in sin
Is and do geni Lug Scimmaig an fleid moir do Luog mauc Ethlend do dignad n-dou ier cath Moicchi Tuiriud arba si-sen a banaiss rigi arro rigsat Tuatai Dea iar marbad Nuadat inti Lug
Ait in ro cuiriud a treusc do rigne cnoc n-de
Ba h-e a ainm Tressc in Marimtill id_est Taillne andiu’
‘Do ingentaib niad Tethruch isrubart id_est Forcoll Monach nia side Tetrach rig Fomore id_est mac a fedar ar iss inond nía & mac fethar & dono at-berur nia trénfeuur’
‘In slonnad isrubart riut atat da uisque i Crich Roiss
Concupor ainm indalanai Dofolt id_est Moel ainm aroili
Teid 'diu Concopor a n-Dofolt
Fandiched id_est cotmesscæ fris conid oensruth ieud
Am nia-sæ didiu ind fir sen’ al sé am mac seuthor Concopuir Dectiri
Nó am nía im trénfeur Conchobuir’
‘H-i Ross Bodbo id_est na Morrighno ar iss ed a ross-side Crich Roiss & iss i an bodb catha h-i & is fria id-beurur bee Neid id_est bandee in catæ uair is inann be Neid & dia cathæ’
‘And ainm isrubart daum am nuatai tedmo taithig conæ
As fir sen uair angbaidecht feochrai iss ed teidm taitidid conæ
Am nuada-ssao id_est am cumnid trén an tedma sin id_est am feochair & im angbaid i cataib & i congalaib’
‘An tan isrubart: cæin an mag sai mag alcuing ni h-e Mag m-Breg ro-m-olus-sæ an sen acht iss i devlb na h-ingene arcuing a da cich dar derc a lened confacusæ & is friss conerbart mag alcuing fria bruinde na h-ingene’
‘An tan itisrubart: ni rali neuch an maug sæ nad ruband comainm n-arcaid id_est arcadd a m-belra na filed cét iss ed etercertar & iss ed fil issuide: nach ruassæ an ingin do tapairt ar aitheth conrubar ceut feur for cach n-ath co Albine co Boann im Scennmenn Manuch fíur athar disse nu-s-delbabud in cech richt and sen do mildiud mo carboid-se & do taidbriud mo bais’
‘In genid grainde isrubart id_est ni ticfad si leum-sæ conid ro laaind-se ich n-errid dím tar na tri lissæ die saighid-side ar no-m-piad tri braithri di-sse oc a imcomed id_est Sciuhar & Iubar & Caut & nonbur cechæ dib et con-ecmoing se bem for cech nonbur dia n-eplie an t-ochtar & ni aidleúpæ nach m-bem oen a braithir-si eutarro & cototuccu-sæ ass isse & a comaltæ cona comtrom leu di or & aircet dunaid Forgaill’
‘An Benn Suain isrubart maic Roiscmilc iss inond on sen id_est conrubar-sæ cin cotlud o shamuin edhón sam-fuin id_est fuin an t-samraid ann aris dé roinn no bid for an m-pliadain and id_est in samraid o beltine co samfuin & in gemred o samfuin co beltine
Nó samsun id_est sam-svan id_est is ann sin feraid sam svana id_est sam són
Co h-óimolcc id_est taiti and erraig imme-folc id_est folc ind erraig & folc in gemrid’
‘Nó aimelc id_est u-melc
Oi issan éxi ainm ina cæirech iss de isper oi-ba ut dicitur coinba echba duineba amol iss ainm do bas ba
Oimolc 'diu is h-i aimser inn sen a ticc as cæiriuch & i m-bleugaur coirich unde oissc id_est oi-sesc id_est
coeru seisc
Co beldine id_est bil-tine id_est tene soinmech id_est da tene do gnidiss la h-æss rechtai no druid co tincetlaib moraib & do lecdis na cethra etarræ ar tedmonnaib cecha bliadna
Nó co beldine 'diu ainm de idail
is ann doaselbti dine gacha ceathra for seilb Beil
Beldine iarum bel-dine dine cecha cethrai
Co prón trogein id_est lugnusad id_est taide fogamuir id_est is and dobroine trogain id_est talom fo toirtip
Trogan didiu ainm do talvm’ 'diu Cu Culaind reme ina ermaim & fess and-Eumain Machæ an aidce sin
At-fiatatar didiu a n-ingenu dinaib prugadaib ind oclæch donfánicc ina carbut sainemail & an imacallaim do rigensid etorrai & Emir & nat-fetatar son cid forcansad etorro & a impod budene tar Mag m-Breg vaidib fo tvaid
At-fiadat dno na brugaid do Forcald Monach indi sen & conidepert in ingen fris
‘As fior sin’ al Forcall
‘In riasstardi o Eamain Machi tanic an di acoldaim Emiri & ru-s-carustar and ingen esseom & iss aire sin donacolt cach alali dib
Ni ba cobair doip-sim on ceni’ al sé
‘Do rorbius-sa id_est tairmiusc co na manairceba doib indii is acobar levo’
Is de sen do luid Forcoll Monach docum n-Eumno Machi isna Gaillecuscaib amail batís iatd techtæ rig Gall tissed di acaldoim Concvboir co n-imcomarc do di orduisib Finngald & cechai maithiusai arceuna
Triar bá s-sed a lin
Feurthar failti moir fris ierum
O rola iarum a muindterus dia in tress læi molaigter Cú Chulaind & Conald & errid Ulad arcena fiadai
Aspert com ba fir & ba h-amro conclissed na h-errid
Acht ceno nama dia rissed Cu Culaind Domnall Mildemon ar Alpi ro bad amraide a cliss & die rissed Scathaig de morfoclaim anmilti ro derscaidfed curæ Eurpæ Acht cenæ ba do focerd som anni sen for Coin Culaind fo deig arna contissed ina friteng doridesse ar ba doich leiss die m-beth Cu Culaind ina carutrad commad tremit no gabad bas ar anserc & lunde ind erred ucud & ane boi do-ssom on
Foemaiss Cu Culaind techt frissin & fo naisciss Forgall fair araige forna techtais isin aimsir sen
Cotsela iarum Forgall h-o araill for Coin Culaind inni rob ocabur laiss ierum Forcold dia tig & atregad in laith gali ara baruch & debertad die n-óidh techt frisna gnimo ro gellsad
Luidset comboi Cu Chulaind iarum & Logaire Buadach & Concupor & airmid foirind Conoll Cernach do techt aræn Is ed luid Cú Chulaind 'diu dar Bregu de adald na h-ingeni
At-glatustar som iarum Emiur ria techt ina noi
Ro raid ind ingen fris ba s-se Forcoll do rat an ailgius fair-som and Emain do techt do foglaim in milti ar daig na comristais Emiur & esseom
Et aspert ara m-biad 'na foicill ar no biad oc admillid Con Chulaind cech conair conricfed
Tincellaid cach dib da céile comed a n-genaiss acht mana fagbaud nechtar dip bas foi co comristis dorisse
Timnaiss cauch dib celiubrad di alaili & imdisoat go Alpi
H-o rancatar ierum Domnall forcetai leis aill for liic dercain & fosetiud cetharbolc foithi
No clisstis fuirri conabtar duobai na glassæ a fonn
Aill for slig frisdringtis con-clisstis for a rind na feurad for a n-indib
Carais iarum Cu Culaind ingen Domnaill
Dorndoll a ainm old-dorna
Ba forgranno a delp
Batar mora a gluine a salu rempe a traicthi ina diaig
Svili duibliathai mora ina cinn
Duibighthir cuach ceru a gnuis
Tul fortreun fuirrie
Folt forgarb forruad ina gibnib foa cend
Oppais Cu Culaind a comleubaid
Tingevllaid si a degdigail sin fair-seom
Aspert fria Coin Culaind nad bai foiside id_est forvs forceutail Con Culaind co rissed Scathaig fri Alpi alla anoir
No-t-lotar 'diu a cetar id_est Cú Chulaind & Concupor ri Emno & Conold Cernach & Laogaire Buadach tar Albo
Is and do ad-bas doib Emoin Machu ar a suilib
Ni ro fetad 'div Concubor & Conall & Lægairi seocha sein
Ingen Domnaill du-s-fuc an taidbse fo díaic a scartai Con Culaind fria muinntir daig a admilti
Iss ed airmid araili sleuchta comad e Forcoll tucc an taidbse doib ar daig a n-impuid co nar' comallad Cu Cvlaind indi ro geuld fris a n-Emain fo deig a impaid comad melachtach de & dno da thecmad dou teucht sair do foclaim anmilti id_est an gaiscid gnáthaig & ingnataich co m-bad moide fo gebad bas bith a oenur Cu Culaind uaidib iarum dia daim id_est dia deoin i conair n-indeurb ar batar h-erdruch id_est maith a cumachtæ ni h-ingine & fofeur ircoduch id_est olc do-ssom conscarad fria a muintir
O tacoid ierum Cu Culaind tar Alpie ba prónach & ba scithlond de dith a coiceli friss & ni fitir cid no-t-ragad do iarraid Scaitci arro gell som dia coicelib na tinntaigfed afrithesse co h-Emain noco rosseud Scatoich no co fogbaud bass
Anais iarum dissuide ó ro airigesstar a imarcor & a aineolus
A m-bai an iarum co n-acai biastæ vathmair máir ina docum amail levmon
Poi occa feitheum & ni ro genair nach ercoid n-dou
Cech conair iarum no tegiudh ticciud in beisd for a cinn & do beriud a sliss friss beos
Fo cerd iarum bedg dee co m-boi for a muin
Ni boi s-seom 'diu i comus fuirfi acht a teucht alledh pud meulluch lei fen
Lotarset cetri lau fon cruth sin condo tarrlatar fri crich a m-batar aitrebthaigi & i missimbert na maucruide id_est ic imáin locain and condo tibsetor and ar ingantus lev in m-bést eurcoidiuch ucat di bit a n-gíallæ do duine
Tarblengaid iarum Cv Cvlaind dii iarum & scaruiss an m-best friss & bennochais som di iarum reime & fo card for teuch mor n-ann a n-glinn mouar
Is ann fo ráinic ingin coim cruthaig astig
Atid-gladustar and ingen eei & feraid failti fris
‘Foceun do tiuachtæ a Cv Culaind!’ olsi
Aspert som can boi di athne fair
Aspert si bautur comdaltai cartanachai diblinuip la h-Ulbecan Sæxu ‘dia m-bamur mad tu leis ic foclaimb bindiusai’ ol sie
Do beurt and ingeun dicc & mir n-do & imdosoi vaithi iarum
Immaricc dno for occlæch n-aumrui n-aili
Ferais sidie an failti cetno friss
Imeclæchlaissent athiusc etarroib
Boi Cu Cvlaind oc iarraid eoulussæ do dvn Scathqi
Incoisscid an t-oclæch eulus n-do tar an maug n-dobail boi aro cinn
A leth in moigi no seichtis doine n-dei id_est no lendæis a cossai al-leuth n-aill cotaocbad for an feor
Tobeurt an t-oclæch ruoth n-do leis & ispeurt friss araressed amol in roth sin tar leuth an maige ar na ro sheichiud
Donbeurt 'div uball n-do & ismbeurt friss araliad di laur amal noliad ind ublau sen & co m-bad fond innus sen ro sessed tarsan mag ut
Cotela id_est do cvaid samlaid Cu Culaind darsa mag fortainic ar a cinn iar suidiv
Aspert an t-oclaech fris iarum bai gleunn maur ar a cinn & æntet coel ar a cinn tairiss & se lan d'urtrachtaib id_est d'fuathaib iarna foidiud do Forcoll dia admilliud-som & ba si sen a conair-siom do tig Scathqu tar ard leicthi n-uatmair son dno
Bennochaiss cach dia celi dip iarum Cv Culaind et an t-oclæch id_est Eouchai Bairci esside & iss e ru-s-tecaisse é amail do genad a airmidin a tig Scathqi
Ro tairngir 'diu in t-oclæch cétno n-do ina césfath de drennaib & di drofélaip for tanaid uo Cuailngi et ro indiss dou didiu ina n-dingniud d'olcaif & d'aigbenaif & comramhaib for feraif Erenn Cú Chulaind 'diu in sed sein darsa maug n-dophail & tarsan gleun n-gaibtiuch amal ro forchan ind oclæch n-do
Is ed conair ro gaub Cú Chulaind issan longfort a raibe daltai Scathci
Ro iarfacht som cie h-airm a m-bæi s-si
‘Isinn oilen ucut’ ol siet
‘Cisse conair do-d-loutar cuici?’ orsesseum
‘Do droiched na n-dalta’ ol iedd ‘& ni ricc neuch esside noco forpai a gaissciud ar iss amlaid boi sidie & di cenn issliu ocai & medon ard & intan no saltrad neuch for a cenn cotnocfad a cenn n-ali foair cotacorad inna ligiu
Iss ed airmid aroili slechtai inn so co m-batar drem di laithaib gaili fer n-Erenn issan dunad so ic foclaimb cleuss la Scathaig id_est Fer Diad mac Damain & Noisse mac Uissneuch & Luóchmor macu Egomaiss & Fiamhain mac Forai & dreum di-airmide elie olcenai
Acht cenu ni h-airimtir iersan slicht so a m-bith ann and inbaid sen’
Dinbert Cu Culaind ammull fo trí ierum de techt in drochid & forfeimdig
Nu-s-caineud ind Riastarda iarum imbi & saltraiss for cenn in drocid d'impert cor n-iach n-erred de co tarlo for a medon co na tarnaic den droiched a ceunn n-ali de tocbail antan ranic-som é co n-docor n-de co m-boi for laur issan inse don dún co m-bi in comlaid co n-eu a sligi conlod trithi
Asperthur fri Scathaig innsin
‘Fír’ ol sise ‘neuc ier forbo gaiscid i n-inat aile sin’
Et cartaich a h-ingin h-vaithi dia fiss coich in gildo 'diu Vathach ingeun Scathqi ar a cenn
Doneci & nin-aicaill ar a meud dit inbeurt in deulp derrscaithiuch co faco ar an gildie di h-óidh a toil n-dii
Tafaissig id_est doeric combvi co h-airm a m-boi am-máthair
Molustar si fria a máthair in fer con-facoi
‘Ro tolustar an feur amne’ ol a máthair ‘ad-cíu laut’
‘Is fir on’ al ind ingen
‘Tofeit am toil se dno’ or si ‘& foi less d'adaig mássed condaighti’
‘Ni scith leum-sa emh’ ol si Scathach ‘mássed dotæd a toil fen’
Donimtirenn iarum and ingeun co n-usqi & piad & fecid ac airfitiud
Feraiss eussoman id_est failti fris fo delp cofarig id_est la gabáil grema de
Craidsiusai Cv Cvlaind co m-bobith a meur
Egiss and ingeun
Faraith id_est ro siact isan dvncairi vili co n-ergetar lucht an duncaire co-tn-erracht dno a treunfeur doa id_est Cochar Cruibne cathmilid Scathaige
Araselig sem & Cu Culaind & feraid glieid i ree fottæ iarum in trenfeur a muinidin a cless n-gaisscid & nu-s-frithail Cu Culaind amail pid foglaim n-dou h-o æis iead & do fiche an trénfeur laiss & consevla a cenn de
Ba bronoch an uhen Scathach dissuide co n-epert Cu Culaind fria congeupad moda et mamma ind fir dusceur co m-ba toissech sloig & co m-ba trenmilid dii esseom dia eis
Et do ficed h-Uathach iersin co m-bid ic comrad fria Coin Culaind
Dom-beurt iarum ind ingen comairli n-dov Coin Culaind dia in tress læi ma bud do denaim laochdachtæ do luid ara tessed docum Scathcie co maigin a m-boi ic forcetul a da mac id_est Cvar & Ceut arincuorud ich n-errid n-de isand iubaur dossmor i m-bæi s-si & si foen adn gonid-furmed etir a da cich cona claideb co tartath a tri drinnroisc n-do id_est a forcetol cin diciull & a h-ernaidm-si co n-icc tinscræ & epirt friss in neich bai do-som ar cinn ar pa faid si ierum Cu Chulaind co h-airmb i m-boi Scatoig
Do bir a di coiss for da m-bordaib in clep cliss & nochtaiss in cloideb & do bretha a rinn fo comair a cride & ispert:
‘Bas h-vassut!’ olse
‘To trí drinnroisc dait’ al si ‘fep tissed liat anail’
‘Gebthar!’ ol Cu Culaind
Fo naisscid uirri iarum
Is ed airmid araili slechta annso co ruc Cv Culaind Scathaig laiss issan tracht & co comranic frie ann & co ro cotail ina farrud conid annsidie ro cachain indí seu oc a taircetul gach neich aridbíad co n-epert:
‘Focen a scithbvaidnige’ & etc Acht ni h-airmithir iarsan slicht so sen olceno
Foidis Uathach la Coin Culaind & nu-s-forcedlæ Scáthach immon milti
Isan aimseir sin tra boi seom la Scathaich & a muinterus h-Uathqu a h-ingene is and diluid aroili fer aumræ boi la Mumain id_est Lugaid mac Nois mac Alamaic in ri soinemail coicceli id_est comalta Con Cvlaind
Dilligh indiar & dá errig deucc imbi do errigaib na Muman di tochmarc da n-ingeun dec Níaidhfér maic Rusa
Arnassa sen di feraib vili remib-seum
An tan iarum ro caula som Forcall Monuch indi sein forrumai do Teumraig & ispert fri Lugaid boi oca-seum ind-oentumæ ingen is dech bai ind-Eriu etir cruth & genus & lamdæ
Aspert Lugaid ba maith laiss inn sen
Arnaiss iarum Forculd a ingeun dind rig & da ingin deuc na di m-briugad n-decc olceno uá Breghu den di errig n-déac botar aræn la Lugaid
Dotæt an ri den banfeis ar oen lia Forgauld dia dunat
An tan iarum de-brethau Emiur di Lucctith dochum ind ionaid a m-bai oc s-suidiu for a laim digabaid si a dá n-gruad
‘For fior h'oinich & h'anmo daum!’ olsi & adamair ba Cu Culaind carustar & for a greiss bui & ba coll oinigh cibe do berud isse
Ni forlamair iarum indti Lugaid feis la h-Emir ar omon Con Culaind & imdosæi afritesse dia tigh
Bai cauth for Scathaig dno issan aimsir sene fria tuatai ali & is forra s-side ba banflaith Aifi
Ro tinoilset iarum cechtarda líno do tabairt in cauthæ co recht id_est docenglad lia Scathaig Cú Chulaind & imdisai ifritesse & debreuth deug suain n-do riam ar na tessed isan cath ar na rissed ní do ann archoimainmche do gnith se sein
Do fochrasstar 'diu ellam inti Cv Chulaind assa cotlad iar n-var fochétoir; ar a m-ba mithesse ceteourai n-var fichet do neuc ali din digh svain i cotlad ba h-oenúar n-dossom innsin iarum la da mac Scathqu din cath ar cinn trí mac Ilsvanaigh id_est Cuar & Cet & Cruifne iat side trí milid Aifi
Arossanaic sim a tríar a oenur & deceurtar laiss
Bai dal in catho arnauharuch & do toegat ín t-slvaig cechtardai co m-batar in da n-idhnæ drech ria dreich
Lotar 'div trí mic Esse Enchinne & Cirí & Birí & Bailcne trí milid aili di Aiffe & forfvacarsad comlonn for dá mac Scatqui
Do lotar side for an ted cliss
Fo ceurd Scathach essnaid dissvidi ar ní fitir cid no piad de
Aill on bad bith cen in tress feur la da mauc Scathce frisan triar amne & dono ba h-omon le Aiffe in bainfendig fodeug is side ba h-annsom bvi issan doman 'div Cu Chulaind fria a da mac-si & nu-s-leublaing for an tet & immacomarnic n-do-ssom friu i tríur & beuhsatar lais
Focraiss Aiffe comlonn for Scathaig
Lott Cv Cvlaind ar cinn Aeiffi & iermofoacht qid ba moam serc bui aicti riam
Aspert Scathach:
‘Iss ed ba moom serc lei’ ol si ‘a dá h-euch & i carpat
Dilotar didiu for in tet cliss Cv Chulaind & Aiffi & fersaid cumleng fair
Docombai id_est brissid iarum Aiffi a h-airm for Coin Cvlaind co na pa sia dornd a claideb
Is ann asmpert Cu Culaind:
‘Aill amai!’ ol sé ‘derochair arau Aiffi & a da h-euch carpait fon gleun conidnapatar ulie’
Decid Aiffi lassotain
Fossdicet Cu Culaind la sotain & gabthus foa dib cichib & dompert tarsnai amail assclaing conatulaid gona slvagu bodein Cú Culaind leis h-i gonratustar a beim fri talmain dii & do beurt claideb urnocht vasti
Asbert Aifi:
‘Anmoin in anmain a Cu Chulaind!’
al si
‘Mo trí drinnrvisc dam-sa!’ olse
‘Ro-t-biad amoil no tistais lat anail’ or si
‘It e tri drinnroisc’ ol sé ‘giallnæi do Scathaig cen nach frithorgain fria iarum mvinterus frium d'adaig ar belaibh di dunaicch fen & co rucai mac dam’
‘Atmaur-sa amlaid’ ol si
‘Digentar airiut foan innus sin’ didiu Cu Chulaind la h-Aeifi & fæidiss lee in aidqi sin
Asbert iarum inti Aiffe ba torruch & mac nu-s-berad
‘Cvirfed-sai 'div dia secht m-bliadan co h-Érin h-e’ ol si ‘& facaib-se ainm do’
Facbaiss Cv Chulaind dornnaisc n-oir n-do & ispert frie gon tissad dia cvingid-seum co h-Érinn in tan bvd lan in dornnaisc dia meor & ispert co m-bad é a ainm do bretha n-dov Conlui & aspert frie nacha slonnad d'oinfir & nacha m-beurad oinfer dia sligid & na rodobad comlonn ainfir
Ataninntai Cv Cvlaind coa muindtir n-iarum fessne & issed tanic for an tét cétnoi
Co farnoic sentvinn tuathcæich for a cinn for an teid
Atbert som fris-som ara forchaine ar na beth for a cinn iersan teid
Aspert som nad mbvie occo conar diroisevd acht fon ald mor ro boi foi
Aidchisi fris an conair do legivd n-dii
Do lec seum din tet acht giuil a ladair aire namaa
A n-dolvid si vassæ fornessæ a ordain di cor den tetd dia chor foan ald
Airiges som dno indni sen & fo cerd ich n-errid n-de svass doridesse & benaiss a cend din caillig
Ba si sen mathair na tri caurad n-degeunach doceurthur les-sum id_est Ess Enchine & fodeicc a admillte-sevm tanaic ar a cind
Do loutar iarum in t-slvaig la Scathaig dia crichaibh feisne & dibrethai gellnai o Aiffi le & anais Cu Culaind denas taithslainti i fuss
O ru-s-scaich iarum de Coin Culaind lanfoglaim in milti do denum la Scathaig etir uballclius & torandcless & foebarcless & foencless & cles cletinech & tetcless & foerclius & corpcless & cless caid & ich n-errid & corndeliud & gai bulgai & bai braisse & rothcless & otharcless & cless for analai & brud n-geunai no gemi & sian curad & bem fo commus & taithbeim & fodbeim & dreim fri fogaist co n-dirged creiti for a rinn & carbad serrdhai & fonaidm niadh for rinnib sleg tainic timgairi do tiachtain dia toig fesin iarum & timnaiss celiubrad & aspert iarvm Scathach fris iarsen inni arudbai dia forcenn & ro cachain n-do tria h-imus forhossnai conad ann ispert na priathru sai n-dou
Foceun a sciath bvaidnige bvadaigh badhaig uarcraidaig urbataich taissceá corraib fortacht fort!
Ni ba furtacht cin reicne Ni ba reicne cin decne
Imbe err ængaili arutossa ollgabad vathad fri h-eid n-imleubair
Óicc Crvachnai concirriusai cotad curaid cellfitheur fortat braigid beufsatar bied do colg culbemnioch cruach fri sruth Setantai sennaid fria rod rvadtressai rinnib rusclæifid cnaimredaig clarad im buaib benncuirde tithiss fidach firamnus fethail feulai fedclessaib feurba do Breug brathfiter braigdiu do tuaith tissethar tren cithach caictigiss cichiss do buaib-mbealta
Bat h-oin ar sloig sírechtach sirdochar sirdemin sirdupai asealfai do fuil flanntedhmann fernaip ilip ildlochtaib armbaib sceo mnaib dergdeurcaib crodergæ airmb airmeud mellgleou fiaich fothai firfitheur arathar croich crosfaigtir recur serech sarlathaur gætar luinne losscaide lin dofedat ildamaib ilar fuili firfaidtir ar Coin Cvlaind cencolinn cesfe alad n-encraidhe ana dolath tetharbæ digern brodercc brufidhir prón ar cach dot brathbreislig diathaib maigib Murtemhe dia m-bia cluiche tregdaighti bruthaig fria tuinn trechtaigi risa m-beliun m-bandernach belaig uathaig ochtclessaig be-lenn dichet clesamhnoch cichid biit banchuri baigthi Medb sceo Ailella aruttosa otharlighie ucht fri h-echtgai irgaige
Ad-ciu firfe Finnbeunnach fri Donn Cuailngie ardburuch cuin doregai cuin doraidhfie ross do gaili gnathgeiri
Benfaid beimenn fiarleabra mic Roich rvaidrennaich ardurgnæ naisceta n-ollach n-oindelloch lochta do tam doscura cetha erich do loch luirechdai cuchtach ecé ilcrothoch nó comraic
scelaib thanaigh trubud co tir n-Ulad ogerigh de mnaib Ulad centomaip do sciath cnedach comramuch di gai truagach tairbertach trentuirig do colg ded dathfaigthir a donfolaif
Rosia ainm Albanchu ciach di gair gemadaig
Aiffe Uathach iachtafid aloinn sethnoch svanaichfe étrocht sóebrocht súanaigfe
Teouru bliadna ar trentrichud bad neirt ar do lochnaimhdip
Triuchai bliadan bagaim-seo guss de gai gnathgeirie oasin amach ni indessimb do soeccol ni fuillim-se itir bvaduib bancuirie gé gairidd ge etgene dit alaib
mocen Mocen
Do deuchaig iar sen Cv Cvlaind ina longa do saigid h-Erenn
Iss iatt ro bo lucht oenlongai n-dov id_est Lvgaid & Lvan da mac Loich & Feur Boeth & Lairine & Feur Díadh & Drúsd mac Seirb
Lotar iarumh do tig Ruaid rig na n-indsse aidci samnoo
Is an bai Conall Cernach & Lægairi Buadach ic tobuch an cissa arbai cioss a h-innsib Gall do Uldtoib an tan sin
At-closs do Coin Culaind an m-bron ar a cind i n-dun ind ricch
‘Qise nuall so?’
for Cú Chulaind
‘Ingeun Ruaid do berur a ciss do Fomorip’ ar ieat
‘Is airiu fhuil an m-bron sa issan dunadh’
‘Cait a fuil an ingen sen?’
al sé
‘Fil isan traig tiss’ ol iad
Ticc Cu Culaind co m-boi i comair na h-ingine issan tracht
Immafoacht Cu Culaind scélo At-fet an ingen do leri n-dou
‘Canus assa tegaid in fir?’ olse
‘Onn innsiu etercein tall’ ol si ‘& na bi-sse sunn’ ol si ‘ar cinn na n-eclann’
Tarustar ann iarum for a cinn-som & ro marb na tri Fomori ar galaifh oinfir
Ro crecht an fer n-degenoch dib essim ar a doid
Ro rad in ingen breid dia h-edach do-ssom imin crecht
Tet seum ierum ass can a slonnad dind ingin
Ticc an ingen den dunad & ad-fet dia h-athair a scel n-uli
Tic Cu Culaind den dunad ierum amail cech n-óigid
Feraid failti fris ierum Conoll & Lægairi
Moidid sochaide issan dun marbad na Fomóre dano acht nirro creid and ingen doib
Mosronad fothraccud don rig & do breta cach ar uair chuice
Tainic Cu Culaind dno cumai caich & ro rad an ingen aithne fair
‘Do-m-beur an ingen dit’ for Ruad ‘& icfad fein a tinnscrai’
‘Nato’ ol Cu Chulaind
‘Ticceud dia bliadna imm deugaid-se co h-Érinn mad ail n-di & fogepai messe an’
Tanic Cu Chulaind co h-Eamain iartain & at-fed scelai ann
O ro cuir a scis n-de tanic reme co dunad Forcaill do cuingid Emiri
Bliadain lan n-do oice-ssin & ni roacht ammus fuirre lia h-immad na forairi
Tic iarum cenn m-bliadna
‘Iss aniu a Læig ro dail-seum fri ingin Ruaid acht nad fedamor ind inath airithe ar ni gæth ro bamar
Tair riunn tra’ ol sé ‘la h-airiur an tíri’
O ro batar la h-aireur Locha Quan iarum at-ciat dá n-en forsan muir
Do m-bert Cu Chulaind cloich issan tailm & nu-s-dibraicc na h-euna
Reithid an fir cucai iersin iar m-beim andara h-eoin dib
O rancatar ierum iss ed botar an da m-bandeilb is cóimhe boi forsan m-bith
Is ed bai ann Derbforcaill ingen Rvaid & a h-inailt
‘Is olc in gnim do ronais a Cu Chulaind!’ olsi
‘Is tot indsaigid tancamar cia ro-m-cráidis’
Suidiss Cu Chulaind in cloich esti cona loimb folai imbpe
‘Ni coimraiceb-sai festai friut’ ol Cu Chulaind ‘arintibiss t'fhuil
Do-m-béur cenai dom dalta sunn id_est do Lugaid Reondercc’
dignith samlaid sin
Et bvi Cu Chulaind bliadain doridisi ic saigid dunaid Forcaill & ni rooacht an ingen beus la feupus a coimhetai
Luidie 'diu Cu Chulaind aitherruch do Luglochtaib Logha do dun Forgaill & indiltir in carbat serrgaie les-som in la s-sin & dobreth seul trom foair id_est torannclius trí cét & nonbair & ass e an tress laa ro h-indliodh in carpat serrgæ do Coin Culaind & iss airi asmperadh ona serruib iarnaidib bidis i n-indiull ass no ona Serdaib tucad a bunadus ar tos
Rancatar dunad Forcaill & fo certt ich n-erred de co m-boi tarna trí lissa for lar in dúine & bithais trí bemenn issan liss co tochair ochtar cecha beme n-dib & anacht fer i medon cacha nonbuir id_est Scibar & Ipur & Cat tri braithri Eimere
Fo cerd Forcoll bedc n-de tar dua na rátha imach for teiched Con Culaind cor' tuit co farcoib cen anmain
To bert Cu Chulaind Eimiur leis cona comdalta cona n-eredaib d'or & d'airced & fo cerd som bedc de aitherruch tarsan tredua cona dib n-ingenaib & dotæd reme
Eighteur impe do cach aird
Bid Scenmend foraib
Marbaid Cv Chulaind e oc a áth conidh de do garur Áth Scenmenn
Toecaid assaidi co Glonnath
Marbais Cv Chulaind cét fer n-dib ann
‘Is mor in glonn do rinis’ ol Emer ‘in cet fer n-armmach n-incomlainn do marbad’
‘Pidh Glonnáth a ainm didiu co bráth olcena’ or Cu Chulaind
Do roich Cu Chulaind co Crufóid
Ræ ban a ainm co ruici sin
Bentai sium a brathbemendai mora for na slogaib issand inad sin corro moigseut na srothai fola tairrsib tar cech leuth
‘Is fod cró an telach so laut indiu a Cu Chulaind!’ oland ingen
Gonad de sin diráiter Croofoit dii id_est fod cro
To roich in t-iarmoracht forro co h-Ath an Imfoit for Boinn
Teit Emiur assan carbat
To beir Cv Chulaind tofonn for in toír corro sceinnsit na foit a cru na n-ech tar ath fothuaid
Do beir tafond aili fothuaid co scenndis na foit a cruib na n-each for ath bódess
Gonad de sin atá Ath n-Imfhoid de dona foitib adiu & anall fil an tra acht marbaiss Cv Chulaind cét fer for cech áth o Ath Scenmenn for Ollbine co Boind m-Breg & comallustar uli na gnima sin dorairngert ind ingeun & teid slan iarum conranic Emvin Machai bo deme in adhaic sin
Atnagar Eimeur issan Cræbruaidh Concopuir co maithib Ulad arcenai & ferait failti frie
Boi fer dvaig dotengai do Ulltaib asstoig id_est Bricne Nemtengai mac Carbad
Conad and ispert side:
‘Bid doilig eim’ ol sé ‘la Coin Culaind anni do gentar and anocht & an ben tucc laiss a feis la Concopar anocht ar is less coll cét ingen ria n-Ulltaib dogréss’
Nu-s-fvassnaigther im Coin Culaind ansin occa cloisstecht sin & nu-s-bertaigenn co reoimhid in coilcid boi foi co m-batar a cluma for foluamain immon teuch imacuairt & teid amach lassodain
‘Atá doiligh mor and’ ol Cathfad ‘acht as geis don rig cen a n-doraid Bricne do denam
Do bithus Cu Chulaind immorro antí foidis léa mnai’ ol se
‘Goirther Cu Chulaind dund!’ ol Concvpar ‘dús an fedfamæis talgadh a brotha’
Tic iarum Cu Chulaind
‘Eircc damh’ ol sé ‘& tuc laut dam evlma failit a Slep Fvaid’
Teid iarum Cv Chulaind & nu-s-timaircc leis ina fvair di mucaib & d'aigib alltaib & d'ernvilib gacha fiada folvaimnige olcena i Sleip Fvaid & nu-s-beirr a n-oinimain leis co m-bvi for faithce na h-Emno
Teidi didiu a fercc lassotain for cvla do Coin Culaind
Do gnitheur imagallaim ic Ulltaib immon caingin sen
Is edh íarmho comarli irricht leu:
Emer do feis la Concobar an adaigh sen & Fercus & Cathfad a n-oinlepaid friv do comhed enich Con Culaind & bennocht Vlad don lanamain ar a fæmadh
Foemaid annIsin & do gníeitheur samlaid
Ícaid Conchubor tinnscrai Emirie íarnamaruch
Do brethai eniclann do Coin Cvlaind & foidis lia a baincéile & nir' scarsatar ier suide co fvarutar bas diblinaip
Atnadhar cennacht macraidi Vlad do Coin Cvlaind iarsin
Iss iad sen robo macrad ind-Emain and inbaid sin die n-debert an fili oc tabairt a n-anmond oss aird:
Macrad Emno ailli sluaig inbaid batar 'sa Cræprvaidh im Furpaidi fin in t-slat im Cumscraid is im Cormac
Am Conaing im Glasne n-glan im Fíachaig iss am Findchad im Coin Culaind cruadach n-gle im mac m-bvadach n-Dechtire Fiachna im Follamain and imm Cacht im Maine im Illand im secht Maine a Sleph in Chon im Pres im Nár im Lothur secht mic Fergusa ann im Ilarcless im Crimtand im Fiamhain am Bvidne am Bri im Mal claidmech im Coinri
Lægairi Cas Conall Clæn is in da Ethiar ardcæm Mes Diad iss Mes Deadh dil clannv amra Aimirgin
Concraid mac Caiss a Slep Smoil Concraid mac Baid bernad broin Conchraid mac an Deirg maic Finn Concraid Svana mac Salcinn
Aed mac Finderg o Loch Brec Aed mac Fidaig formna nert Aed mac Conaill cirrid cath Aed mac Duinn Aed mac Dvach
Fergus mac Leidi lith n-gle Fergus mac Deirc maic Daire Fercus mac Rvis lvaidid rainn Fercus mac Duib maic Crimthainn
Tri maic Traiglethain trén bladh Sidvath Currech is Carmon tri maic ic Uslenn na n-ágh Noisi Ainnli is Ardán
Tri Flainn tri Finn tri Cuinn civil anmonn do nói maccaib Scivil tri Foelain tri Colla cain tri mic Neill tri mic Sithgail
Lon is Iliach ailli fir ocus tri Cormaic crithaidh tri maic Donngaiss mic Rossa tri Dungaiss tri Dælgusai
Aess dana do Cormac civil noi mic Lir mic Eterscivil a tri cuslenna cain bann Finn Eochaid ocus Illann
A cornairi civil iar sin im da Aed is am Fingin a tri druid denmo glam n-gér Aithirne is Dreuch is Droibel
A tri dailimain co m-bloid Finn Iruath is Faitimhain tri va Cleitig comal n-gle Uath Uruath iss Aisslinge
Aed Euchaid airderc Emhno dá mac ailliu Ilgauhla mac Bricrenn do bronnad ba airdcrc ic macraid Emna
conidh e Tochmarc Emiri ann sin