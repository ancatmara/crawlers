Orgguin trí mac Diarmata Mic Cerbaill la Maelodrán i fothauch muilinn Mic Dímmae
Do-lotar meic Diarmata meic Fergusa Cearrbeoil fechtus n-aili hi tír Laigen for creich conas táraigh Maelodrán hua Díma Chróin.
Do-ratsat meic Diarmata con rubatar, uair dia cois ro boí, uair ní tárraid a gabair ó deoraid ón gilla.
Luid-side didiu for in n-gabar dia tárachtain-seom.
Ro reith in gabar fon sluagh co rubad in gilla.
Do-scind dano in gabar fo gairm Maelodrán, conid ro gab a taeb friss iar fácbáil in gilla.
Gabthi dano Maelodrán for a gabur & cotn-amaisc ar in sluag & do-beir tofonn foraib.
Ro ráthatar meicc Diarmata riam dochum in muilind co n-dechatar co m-bátar im carr in muilinn isin fothigh.
Do-luid chucu iarson fothigh.
Ro boí caillech ic blith isin mulend.
Ad-raí a n-guin la toescad in muilinn.
Léc aire, a chaillech, léc aire! ar Maelodrán.
Dos comart trá uman mol, ar bátar occai ind fir, co torchratar leis trí meic rígh Hérenn trí meic Diarmata, dia n-ebairt Ultán:
A muilinn ro milt anba di thuirinn; níba comelt for serbainn a ro milt for uíbh Cerbaill.
In grán meles in muilend ní corca acht dergthuirend; ba do géscaib in crainn máir fotha muilind Maelodráin.
Do-luid Diarmait fessin fecht n-aili do dígail a macc for Laidinu, cu m-boí ic Loch Gabur co feraib Éirenn imbi.
Ocus at-rubairairt do-bérad slán fri Laidinu ar Moelodrán do tidlacan dó i n-giallcertai.
As-bertatar Laigin amal bidh a h-aengen ná tidnastis ce no marbdaiss.
No bíth Maelodrán coa m-brostad dia tignaccal.
Menum thucaid-se ragh-sa m'oenar & ní bia slán dúib-si dom chinn-sa.
Ba fír ón.
Luig-sium co m-boí issint sluagh for brú Innsi Locho Gabur.
Lottur in ríg do ól co mbátar issin innsi.
Anaid-sium chaidthi forsin phurt.
Antar dono don immramh.
Téit-sium issin lestar & luid-sium issin n-innsi.
Con-tolat in rígh.
Boí-sium fri dorus in rígtighe. dano Diarmait amach oenar do dhul for aínsuide cen fis do neoch, co comarnaicc fri Moelodrán i n-ddorus ind tighi.
Toboing dlaí lat dam, ar Diarmait.
Tó immorro, ar Moelodrán.
Do-beir téora dlaii doo: dloí di úrnenaigh, & dlaí do fomthonn & dlaí do athrathai luaid.
Ac so at láim mo cloigem, ar Diarmoit.
Ro n-gab Maelodrán.
Fé frit, a gilla, ar Diarmait, rom goin dlaí, rom loisc dlaí, rom tesc dlaí.
Amai, a gilla, cia h'ainm-siu?
Ním ragbais fri baithis samlaid in tan nínád aithgén mo ainm.
Nó in fuil ainm n-aile lat dam and ná ráithfi?
Maelodrán ua Díma Chróin sund, di Scorbraige Lagen, iar marbad do mac & do béin do cind dít fesin ind-or-so—la gabáil a cind chucai.
Do riar duit, a Maelodráin, ar Diarmait.
Do riar-sa uaim-si dano, ar Maelodrán.
Tiagait dib línaib iar córa issin tech.
Tair-siu edrum & crann, a Maelodráin, ar Diarmait.
Amail do-chuaid Maelodrán issin n-imdaid, ro gési a brú na mná Mugain ingen Chonchraid máthair chlainne Diarmata.
Fé amai, ar in ben, cid erchóit do-taed issin n-imdaid?
Fear do-rat ríghi duit-siu, a bhen, ar Diarmait, Maelodrán hua Díma Chróin.
Maith in loech, ar in ben, atta-chualumar.
Cóir gním dó nárot geogna a m-baegal & rot anacht.
Ro mbia-som lógh in anacail, ar is ferr in-dás in guin. do-génam di sund? ar Diarmait, ar níro ansem in fer ar in sluag.
Ní ansa, ar si-si.
Celtair Maelodrán; con-gairther iarum ar ríg & ar ruirigh ar aenaib chuconn, ocus nascar foesam Moelodráin forru amal bid chuconn dáladh.
Do-gníther, cu m-bátar a láma uile taris resiu matain beth.
Is amalaid dono do-cuaid-sium cu Laigniu ar a bárach ocus deceelt chorcra corrtarach Diarmata co n-delg óir acus a dí gabair cona n-allaib & a mullán óir derc araib sechtar.
Cor immorro & faesam ríg Hérenn Diarmata mic Fergusa Cearrbeoil fair-sium.
Ocus as é ba cathmílid & ba tuairgnid catha la Diarmait ó sin.
Aided Maelodráin Loích ro bátar do Laignib Mac Connaid & Marrcán & Maelodrán.
Is de ro chét:
Ní thaet didiu de in cocad fri h-Ossairge, cen Mac Connaid for eoch án, cen Marccán, cen Maelodrán.
Maelodrán ua Dimmae Chróin ro bí in fer isind móin; túirid na cholaind aile nícon rubae oenguine.
Comaithig immorro do Maelodrán Huí Máil ocus ba h-olc immorro a chomaithcess doib.
Is de ro chét:
Huí Máil trícha cét ba hed a lín; nocon fárgaib Maelodrán acht trí nónburu díb.
A n-as-rubart fodesin:
Is cumma lim-sa huí Máil ocus muilenn oc blith gráin; it fáilte huí Máil fria nguin is cóir cach bró fria tuarcain.
Athechda rí hua Máil immorro.
Do-fuc Maelodrán a ingin.
Luid-si didiu fecht do thig a hathar do chomfis a m-máthar bae i n-galur.
Ro aslacht a h-athair fuirri-se brathtecosc a fir dó.
Maith, ar in ben, fil mo dáil-se fris i-nnocht.
Acht a-taat teora h-uarbotha lais ocus ní fetar-sa ciasu adba díb i fifa i-nnocht, acht ro-fetar-sa a n-as maith duib.
Tucthar lib lán mo chlera-sa do thenid sinnaig ocus at-bér-sa is é m'étach-sa fil ann ocus biat-sa ina diaid et láifet-sa in tenid im diaid, & toít-si iarmo slicht.
Ba fír ón.
Tiagait co m-bátar immun n-uarboith.
Con-gairet fair.
Innat-fail tall, a Maelodráin?
Cosmail mo bith, ar Maelodrán, ocus ná marbaid for siair.
Nos léicebh chucaib.
Mo chen di, ar ind óic.
La sodain lomraid a chennchongraim na m-mná & do-beir immo chenn fesin & luid secco samlaid.
Robbar bia imned, ar ei-sseom, i-fecht-sa lim-sa.
Mo ben-sa & for n-ingen féin ro marbsaid.
Ocus ros fuabair coro lá a n-ár in tan sin.
Do-gní iarum Maelodrán & Aithechda córai dib línaib.
Fecht ann, bae Maelodrán ic fothrucud hi tich Aithechdai ocus bae for menmain dó-side a marbad-som.
Ní bae dano Dubchrón gilla Maelodráin ann in tan-sin.
Mus léc fer díb aigen láin gríscha moa súili & moa aigid & clannaid Athechda a gae fodessin ind in Charr Mailodráin co m-baí triit conarro marbsat samlaid.
Benait iarom a chenn de & do-berar hé for a dérgud & bratt dar a chenn.
Do-rooig Dubchrón for Dubglais for a gabair-seom.
Tairling, a Dubchróin, ar cách.
Níthó, ar Dubchrón.
Cate Maelodrán?
A-tá inna chotlud; sit, sit, ar nácha n-dúsca!
Tairling & tair sin tech.
Ní dóig limm a chotlud acht má beind-se coa aire.
Gataid in m-bratt dia aigid, ar se.
Gattair de.
Fír, a Maelodráin, ar sé.
Deithbir dond aigid cid bán cond-ránic fri faeburdán; imma-rulaid ilar lám in cenn fil for Maelodrán.
Do-bert Athechda a mnaí-seom, ar ní ba hí h-ingen Athechdai ba ben do Maelodrán in tan ro marbad.
A llá-sin hi cind bliadna bae Athechda for a dérgud & ro bae ic décsin na cairre ar a h-alchaill in charr Belaig Duirgen.
Is í no marbad in tríchait m-buiden dia figran & dia aureil & dia liugu co lár, no bíd isint sligid & gabul fo bráigit.
Nach oen ar-thiagdais secce, meni fácbaitis ní lee, nos luaded demun & no linged foitheib co cuired a n-ár.
Bae Aithechda dano coa déiscin na cairri.
Bliadain lán cosin laithe-se ó ro marbus-sa Maelodrán diit, a charr ucut.
Fé amae, ar in ben, ní mu-taet ar do beolu.
Dia n-díglad nech iarna écaib, méite combad Maelodrán bad dóchom dó i n-Hérind.
La sodain commo-faccatar Maelodrán iarsind aurdrochut ina n-dochum.
Iss e-seom són, ar in ben.
At-raig Aithechda dochum in gae.
Luaithiu con-ránic Maelodrán, conos tarat tria Aithechda conid ro marb de. dul do i-mmach, is ann as-bert:
Imlech Ech, imma-réidmis ar cach leth; ce ron maídi nech ron bí nírbo dú do Aithechdai.
Ro adnacht-som didiu i n-Glind Dá Locha, dia n-ebrad:
Lige Maelodráin is glé i n-glind fri gaíthe cluä; lige Maic Connaid, ní chail, con linn i Tigh Mo Chuä.
Appendix A Móin Gai Glais, canas ro h-ainmniged?
Ní ansa.
Glas mac Lainde Luaithe mic Logha Liamna, nia sin Fhiacha Sraiphtine; is dó sin do rinde in gaba in gaí do thecosc.
Do luid a-ndes Cúldub mac Dein dia Samna do chuingi gona duine égin, guro goin Fidrad Dáime Duibe a quo Ard Fidraid. Glas ina iarmóracht co tarlaic fair in t-sleg do-rónud dó tre druídecht, co n-dechaid tre Chúldub isin mónaig.
Ní fríth int sleg iarum, acht aentuarascbáil fos-fuair Maelodrán mac Dimma Cróin dia n-geodna di Ethachda rí hua Máil iar m-beith Maelodráin bliadain i talmain, dia ro chan-sumh in rann-so:
Imlech ech im Móin da Ruad ar cach leth; ge ro maíde nech rot bí ní bo dú, a Ethachdai.
Ba sí sin in Charr Belaig Durgein & is sí ro marb in buiden.
Amlaid no bíd & gabal fo bráigit & nís luaidhed nech acht deman.
Hi céin bes int sleg sin fo dícleith & a rind bo des ní forbrisfiter for nert Leithe Cuind ó Laignib.
Is dóib ro canad inso.