Na pisseoga uero is iongnadh lium nachar orduigh Bernard enni ina n-aghaidh annsa capidel so o dorinnidh iomrad orra ina chuisibh, & fós nachar chuir capidel specialta orra fén, & go mormhor is iongnad lium Cormac da dhenam, acht munab é a n-adhuar ar son nach fhedir a leghes, & do réir mo bharamhla fen is cosmail gurob fhedir a leghis mar gach aimsiugad & gach temptation ele da ttabhair in diabal & a mhuinnter arna daoinibh.
Oir is muinnter don dhiabal & is diabhail fen go firinnech lucht a ndenta.
Mas edh gid be uias aimrid, d'fhior no do mnaoi, na bith ina eretici & cetera, acht creidiodh mar credes in eglais & denad faoisidin mhinic & gabad sacramint naomhtha na h-egailsi & estidh briathra & tegusc diles Dé, & aisigidh na neithi fuair go h-olc & na bith smuainedh aigi in t-olc cedna do dhenam aris, & denad derc & urnaighthi & aithrighe & treghenus, mad nech thuilnges a dhenam uias ann.
iar sin guidhedh in t-Athair trocairech go minic fa chloinn d'fhaghail dó.
Agus bith a fhios agad go ufuair Iachim & Anna & Elizabeth & Zacharia, noch dha roibh Dia buidheach & do bi glan o chair, clann o Dhia rena ghuidhi, & ni h-edh amhain, acht ni chuirim a g-conntabairt gidh be ar bith athcuinghidh dhiongmala shirfis in cristaidhi glan ar Dhia do ghnath go ufhuighe uadhi Ergo &rl.
tuig fos da mbedh gan pisseoga do ueit ann nach lughuidi is coir so do dhenam.
Oir cuiridh Dia eslainti noch doni aimridecht mar dhioghaltas ar in b-phecach an uair nach den aithrighi.
Mas edh no go n-díocharthar in pecadh ni leighesfaidher?
in eslainti tainic trit, & no go leighestar in eslainti ni ginfidhir uadhi, ergo &rl.
Agus ni córa so do tuicsin isin eslainti so na in gach uili eslainti ele.
Agus dlighidh in liaigh fós ueit glan o chair sul tionnsgnus a oibrecha.
