Rígfendidh cródha aindseirc robói i Connachta diarbo comainm Cairpri mac Feradhaigh.
Fer cróda coscrach, fer debthach díbercach, fer mídénmach, fer aindsclech urbadach oc milled & oc díbeirg na crích & na cennadach comfochraeib.
Dognídh ra crecha & oircni forsna críchaib fa comfocus dó & noberedh a fássaigib & i foithrib lais sin.
Nognáthaiged co menic i n-airimlib Lacha Rí & Sinda for díbeirg.
dogníd oircne & crecha ac Eblaigib tairis sair i críchaib cíanaib & nobered i n-Dubthor Connacht.
Cotlais iarum i n-araili aidchi i n-Garmain átha Lúain, nónmar a lín.
ótractadar arnabáruch atconncatar iat féin nochta cen étaighi impa.
Atconncatar dono a curpu féin ina fiadhnaisi & ba machtud leó-som inní sin.
ó robói cách díb ic fégad a céili ní fetatar cidh dogéntais.
Isí tra comairli dorónsat: a cuirp do fácbáil ann sút & techt do saigidh a mban dia fiss in iat a cuirp dobátar nó dono in a spirait amáin robátar ann.
Lotar didiu isin ló solus dochum a mban & deisitar for colba in tigi & ní tucsat a mná óidh & cid fota nobeitís oc labra friu, ní cluintís íat.
‘Tabraid biadh dia chaithim dún’, ol Corpre, ‘ar maso iat a cuirp filet imaind, caithfimit ní, & mine biat, ní caithfem & ní bia esbaid for a caithfim-ne de.’
Tucsat biad cuca iarum & ní faca nech istaigh a tabairt dóib cuca & ní bói esbaid fair, acht slicht a mbeóil amáin ann & ní faictis cach conair no-téigtis & ní tairmisctis na dúili impu cach conair rop áil dóib.
Bátar són tra fri ré secht lá amlaid sin a n-écmais a corp & siat for sechrán i coimtinólaib & a n-oirechtaib & ní faicthi iat.
Tecait co araili ndálloc bói ac Brénaind Birra.
Atchí iarum Brénaind iat amail robátar ann.
Itbert Brénaind:
‘Ca táithi, a trúagha’, for sé, ‘& cia imned dorala dúib?’
‘A tigerna’, for siat, ‘guid-si in Coimdhi ma fis im ar comarlecad do saigid ar corp doridisi.’
‘Eirgeid’, for sé, ‘a n-ainm na Tríndóiti do saigid bar corp doridisi et téiged Díma mo dalta-sa lib.’
Tán-catar díb línaib iarum Corpre & Díma & muinter Corpri co hin Garmain átha Lúain.
Docótar ina corpaib doridisi & ro-feidligsit indtib fri ré ciana iarsain, conic de sin dligius Brénaind Birra screpul ó cach duine do síl Corpri Cruim.
Bói Corpre for díbeirg béus & dognídh ulcu cáich im cech ní béus.
Dorala dó-som fecht n-and iar cor díbergi tect trí nónmair co Daire Crema Corco T Táncas cuigi in adaig sin & romar-bad hé & rucad a co dochar Clúana Bairend & forfácbad forsin nglaislicc úana himedón itochair béus hi tosach fogamair do sunnrod.
Ciarán mac in tsáir hi Clúain maic Nóis in tan sa.
Gar reimIsin doróine Corpre a fáisiti do Dia & do Ciarán & tuc a coibsena do Día ina fíadnaisi.
ó'tcúala in cléirech a marbad, docóid side co Tulaig n-Droma & doradudh in corp cucu immach & robenait na cluic ac na cléirchib annsin imon conid de atá ‘Ard na Clocc’ forsin béus forsin mbaili.
Táncatar ar sin co hairm a mbátar lucht in baili & in cenn.
Is ann robói demon ic coimét in cind annsin.
‘Cid dogní annsin?’ ar Ciarán.
‘Manuch díles dam intí isa cend’, for sé, ‘& is aire atú ad comaidecht.’
‘Ac tra’, ol Ciarán.
‘Ní fír són.
Fer fáiside dam-sa & do Dhía hé’, ol sé.
Berar úadha in cend iarsin & fácaibther demon a aenur forsin licc, conic de sin nach maith saltrad forsin lig forsa fríth in cenn, ar ní déin a les intí saltras in lá dogní.
Berar in corp & in cend cu Clúain meicc Nóis iar sin, co tugad in cenn forsin méide.
Tugad iarsin adurt Ciarán fon cenn, co rolen don colainn tre bréithir Ciarán, co roaithbeóaig Cairbri ó marbaib.
Ba crom a muinél ósin ammach, conic de rolen Cairbri Crom de.
Rogab Cairbri rígi úa Maine & dorat cúilfat a fód fri haltóir do Día & do Chíarán & na hImlecha a screbull a todúscthe et dorat mallachtain dontí dia chlaind dobera a mainchine ó Chiarán co bráth.
atbert beóus co sgértha ríghi & airechus forsintí doroisidh a mainchine for Cíarán co bráth.
Fiarfoigis tra Cíarán de in rugad dochum nime nó iffrind hé.
‘Nímrugad’, ol sé.
‘Ar ní berar anum dochum nime nocu n-adnaicther in corp.
Bátar tra demain & aingil ic imchosnum 'mon anum ó doscarsat frisin corp hé.
Ba treisi tra’, ol sé, ‘don fáiside & don íarmeirghi ná dona holcaib ro-áirmidis demain form.’
Conid mairg bís can fáiside de sin dogrés.