Tréide Cétna Labratar Iarna Genemain
Cia treide cetna labratar iarna genemain fó chétoir & cid ro labraiset.
Ni handsa.
Aí mac Olloman meic Delbaith.
Morand mac Cairpri Chind Chaitt.
Noinniu Noíbrethach.
Is de chetus ro labrastar Óe macc Olloman id_est Baí Fiachu mac Delbaith rí Herend for cuairt ríg & a bráthair na farrad id_est Olloni mac Delbaith.
Batar laa and ic tomailt i n-Inis Tige i n-iarthur Herend id_est in rí Fiachu & a brathair Ollom.
Leth in tige oc cechtar de.
A druí dano for belaib ind ríg id_est Fiachach.
Oro bátar oc tomailt a fessi dothaet athach gaethe móre tarsin tech.
conos tarat uile i socht mór niét in delma.
forcanas ind athach ar Fiachu frisin druid. Iss ed forcanas or in druí dán ingnad do thurcbail i n-Herind.
Cinnas dana ón or in rí & cia ó ngenend & cia bale i ngenfe.
Dán bas chomgráid frit grádso ol in druí.
bid is tigseo genfes.
bid ón mnai út tall do brathar genfes.
Is torrach & beraid mac innossa & bid comgráid fritso.
ticfa grád amra aile and bas úasliu dia fogenat for ngradasi id_est grad ecalsi.
Ra firad trá uili anísin Ra genair in mac fo chetóir.
ro thríall in rí a marbad in meic.
coro thairmisc a athair id_est Ollom ar níba lia in rí is taig andaside.
In tan ro bas ocond imrádud imme co cualatar in mac oca rád.
Domurcbaid súas coro acilliur in ríg.
Turggbair suas iar sin.
Ní damsa dot inchaib a Fiachrai or se.
dober duit ar in Ni handsa. Mo bruig mo lánamuin lonchore co ndabaig dandlugae tucthar om ríg mucra escra.
cuach carpat calg tricha bó bró fíann fiacho.
O Fiachna damsa insin uile ar in mac.
Doberthar ar Fiachu.
Cia ainm regas arin macsa i fectsa.
Tabar Aí fair ar in drui.
Conid assain trá ro ainmniged aí airchetail id_est ó Aí mac Olloman.
is sí sein aí cetaerbairt Aí mac Olloman.
Morand im mac Carpri Chind Chait.
Is de ro labrastarsede id_est ro marbtha lasin Corpre hísin cech soerchland ro boí i n-Herind.
arba di athechthuathaib Herend dó. ro gab rige n-Herend ar ecin.
rap olc a rige ar ní bíd acht óengranne i cind cecha dési.
oendircu a ccind na cuslindi.
oendircu i mmulluch na darach ina re.
Ructha tri meic don Chairpriu hísin.
ro bádidís leis fo chetoir.
arba doig ropdís torathair. Fo bíthin no bitis a cathbairr fo cennaib.
In tres mac rucad dó id_est Morand.
Ro thriall in cétna do denam fris id_est a bádud.
Ro herbad da oclach leis da chur i mbeolu na tuinne.
Ora laiset uadib é i tuind mara brissis in tond in cathbarr & tócbaid in tond uasa in mac co n-accatar a gnúis for barr na tuinne.
Is and asbertsom.
Garg bé tond ar in mac.
Folengat chuce na ocláig & dofocbat súas.
Nacham turcbaid ar seseom.
Úar bé gáeth.
dogenam din macsa ar indara fer. Dogenam ar in fer aile facbam é i téig ar beind chloche i ndorus tige na cerda id_est Máen a ainmside cerd ind ríg.
cométam in mac dús in lessaigfe in cerd é.
O dochuaidside assa thig co n-acca in mac isin téig.
no mbeir leis isin tech.
Fursain caindel a ben ar se.
co n-acther in frithisea fuarusa.
Tucad cucu iar sin caindel conid and atbert Morand.
Solus bé caindell.
Ro alt in mac la Moen iar sin fora seilb féin.
Rofetatar im na oclaig út narbo lesseom in mac.
Fecht and iarum dolluid Carpre do ól lenna do thig Moín.
In tráth rop ániu doib oc ól.
in mac as cach ucht i n-araile co ndechaid i n-ucht Chairpri. Ro mainigther in gein ar Carpre.
Cóich in macsa la osnaid móir do chur.
Focheird dano a máthair in meic id_est ben Charpri osnaid aile.
itáid ar Móen. in format nofar geib.
inmain lemsa in mac & cid mac dam ropad ferr lem combad libsi é. ara mét far serce lim.
ara riachtain a lessa duib.
Ni tharla tra aní hísein dúinni ar Carpre.
Maith ém a Chorpri ar in dias oclach út ropad maith a lúag neich dobérad duit mac amlaid.
Ropad maith imm ar Carpre.
Ro beraind a chomthrom de argut dara chend.
ropad trian de ór.
Acht ni tarba a rád ar is erlabra dímaín a ndogníd.
Amal bid oca no bemmís ar na ocláech fonaiscther fort so.
Fonaiscther fair.
Oro naidmed fair folengat na óclaig cuce co tucsat in mac ina ucht.
coro dilsigset dó.
Is é in macsa ar siat rucsam uait dia bádud.
iss ed so daronsam de.
Is fír uile ar in cerd.
Is desin tra ro bai mac Main fairseom.
it e sin teora briathra toesecha ro ráid Morand iarna genemain fo chetóir id_est garg bé tond.
úar bé gaeth.
Solus bé caindel.
Gabais tra Morand ardbrithemnacht Herend iar sin.
ba marb a athairseom id_est Cairpre.
ro faidseom a mac co Feradach Find Fechtnach i crích n-Alban dia thócuriud i rríge n-Herend ar ro theichside ria Corpriu dar muir innund arnaro marbtha leiss.
Co tanicside fo gairmseom.
corra gab ardríge Herend Ocus Morand i n-ardbrithemnacht Herend.