TOGAIL BRUIDNE DÁ DERGA airiut.
Naté em ol sesseom ní haurchur sáegail damsa in breth ronucus.
Ní crochfaiter ind fir acht eirget senóri leósom co rrálat a ndíbeirg for firu Alpan.
Dogníat ani sin.
Tíagait ass forsin farrci co comarnectár fri mac ríg Bretan id_est Ingcél Caech hua Conmaic.
tri id_est fer cona senorib léo co comarnectar frosind fargge.
Dogníat cairdes & tíagait la Ingcel co rrólsat a ndibeirg lais.
Is í orcain tuc á aínfén dósom.
Conid si adaig and sin ro curthea a mathair & a athair & a nderbráthir do thig ríg a thúate.
Orta uli la Ingcél i n-óenaidchi.
Dollotar trá forsin farci anall hi tír n-Erend do chuingid oirgne fón orgain ro dligestár Ingcél díb.
Lánsíd i n-Erind hi flaith Conaire acht boí imnesse catha eter da Corpre hi Túathmumain.
Dá chomalta dosom íat.
Ni boí a córugud co rised Conaire.
Geiss dosom techt día n-etergléod riasíu dorostais chuci.
Téit iaro ciarbo geiss dó & dogéni síd n-etarro.
Anais aidche la cechtar de.
Geis dosom dano aní sin.
Íar ngleod ind áugrai.
ro boíseom oc saigid do Themraig.
Is ed gabsait do Temraig sech Usnech Midi co n-accatár iar sain a n-indred anair & aníar & anes & atúaíd.
co n-accatár na buidne & na slúagu & ropo nem tened tír úa Néill imbi.
ani seo ol Conaire. ni handsa ol a muinter ní duachnid són is í in cháin ro mebaid and in tan ro gabad for loscod in tíre.
Ceist cid gébmani ol Conaire.
Saerthúaid for a muinter.
Iss ed ro gabsat iarom deisiul Temra & tuaithbiul Breg & tosessa lais clóenmíla Cernai.
Ní accai corro scáig a tofond.
Is iat dodróni in smúitcheó ndruidechta sin din bith síabrai fo bithin ar ro corpait géssi Conaire.
Immusrala trá in t-ómon mór sin do Chonaire connach rabi dóib conar dochoistís acht for sligi Midlúachra & for sligi Cualand.
Is ed ro gabsat iarom la hairer n-Erend antúaid.
Is and asbert Conaire for sligi Cualand cid ragma innocht ol se.
Dommáir ada Conaire for Mac Cecht mac Snaide Teichid catmílid Conaire meic Etersceoil.
Bátar menciu fir Herend oc do chosnomso cach n-aidche indás bith deitsiu for merogod tige oíged.
Totháet meis fó amsera for Conaire.
Boí dara camsa isin tír se for Conaire.
acht rofesmais conair día thig.
Cia ainm side for Mac Cecht.
Da Derga di Lagnib ol Conaire.
Ránic cucumsa em ol Conaire do chuingid aisceda & ní thuidchid co n-éru.
Rá n-írusa im chét mbó bóthána.
Ra n-írusa im cét muc A deg?
ruithnecht am bulg dubh.
ni fudhan ni don min gil.
ciasa teimhen mo comainm.
is geal mo toigairm for nim.
muccglassa.
Ra n-írusa im chét mbrat cungás clithetach.
Ra n-írusa im chét ngaisced ngormdatha ngubae.
Ra n-írusa im deich ndeilci derca diorda.
Ra n-írusa im ndabcha déolcha deich donnae.
Ra n-írusa im mogu.
Ra n-írusa im meile Ra n-írusa im thrí con n-éngel inna slabradiab airgdidib.
Ra n-írusa im n-ech mbúada hi sedgregaib oss n-eng.
Ní ara maithem dó cia rised beos.
Doberad a n-aill.
is ingnad mád brónach frimsa innoch.
A mbása éolachsa ém dia thig side for Mac Cecht is crich a tribe chuci in tsligi forsa tai.
Téit co téit isa tech ar is triasin tech ata in tslige.
Atát ndorais isa tech & n-imda iter cach dá dórus & ní fil acht óenchomlaid n-airi & imsoíther in chomla sin fri cach ndorus dia mbí in gáeth.
Lín ataí sund ragai hit broí dírmai co tarblais for lár in tige.
Masu ed no théig tíagsa co n-árlór tenid and ar do chind.
In tan ro boí Conaire iar sudiu oc ascnam iar slige Chúaland rataiges in triar marcach dochom in tige.
Teóra léne dergae impu.
tri bruit dergae impu.
tri scéith derga foraib.
tri gae derga ina lámaib.
tri eich derga foa suidib.
tri fuilt derga foraib.
Dergae uile eter chrop & folg & etgud.
eter echu & daíne.
Cía rédes riund for Conaire.
Ba geiss damsa in tríar ucut do dul reum for Conaire na tri deirg do thig Deirg.
Cía ragas ina ndiaid co taessat i llorg cucumsa.
Ragatsa ina ndíaid for Lé fri Flaith mac Conaire.
Téit ina ndíaid iarom for echláscad & nis n-arraid.
Boí fot n-aurchore eturro.
Ach ní ructhaisom aireseom ní rucadsom foraibseom.
Asbert fríu nad remthíastais in ríg.
Nis n-arraid acht ro chachain in tres fer laíd dó dara ais.
Én a meic mór a scél scél o brudin bélot long lúaichet fer ngablach fíangalach ndoguir cnéd míscad mór bét bé find for ndestetar deirgindlid áir.
én.
Tíagait úad iarom atároí astód.
Anais in mac ar cind in tslúaig.
Asbert fria athair a n-asbreth fris.
Níbo ait laiss.
Ina ndíaid deit or Conaire & tairg tri dumu & tri tinni dóib & airet beti im theglochsa ní bía nech etarru o thenid co fraigid.
Téit iarom ina ndíaid in gilla & toirgid dóib aní sin & nis n-arraid acht ro cháchain in tres fer laíd dó dara ais.
Én a meic mór a scél gerthiut gorthiut robruth ríg eslabrae tri doilbthiu fer forsaid fordáim dám nonbair.
én.
Tintaí in mac afrithisi co rragaib i laíd do Chonaire.
Eirg ina ndíaid for Conaire & toirg dóib dumu & tinni & mo fuidellsa & aisceda i mbárach.
airet beite im thegluchsa ni bía nech eturru o thein co fraig.
in gilla ina ndíaid íarom & nisraraid acht frisgart in tres fer co n-epert. Én a meic mór in scél scitha eich imáríadam imríadam eochu Duind Tetscoraig a sídib cíammin bí amin mairb móra airdi airdbi sáegail sasad fíach fothad mbran bresal airlig airlíachtad fáebuir ferna tulbochtaib trataib iar fuin.
én.
Tíagait úad iarom.
Atchíu niros astaís na firu for Conaire.
Ni mé rod mert id_est ro follaig cen in techtairecht do denam ém ol se id_est or Lé fri Flaith.
Radis a n-aithesc ndédenach asbertatár fris.
Nirptar failte de.
Batár iar sain na míthaurrússa id_est drochmenmand imómna foraib.
Rom gabsatsa mo gessi uili innocht ol Conaire.
Úar óessa id_est nár fetad indarbae in triar sin dochotár ríam dochom in tige co rragbaiset a suide isin tig & coro airgiset id_est cor cengailset a n-eocho dergae do dorus in tige.
remthochim na tri nderg sin isin brudin.
Is ed ro gab Conaire cona slúagaib do Áth Chlíath.
Is and dosnarraid in fer máeldub cona óenláim & óensúil & óenchoiss.
Mael gárb fo suidiu.
Cía focerta míach di fíadublaib fora mulluch ní foichred ubull for lár acht no gíulad cach ubull díb fora finnu.
Cía focerta a srúb ar gésce immatairisfed dóib.
Sithremithir cuing n-imechtair cechtar a dá lurgan.
Méit mulaig for gut cach mell do mellaib a dromma.
Gabollórg iarirn inna láim.
máeldub dóthi fora muin & sí oc síregim & ben bélmar már dub dúabais dochraid ina díaid. Cia focherta dano a srúb ar gésce folilsad.
Tacmaicced a bél íchtarach coa glún.
Tacurethar bedg ara chend & ferais failte fris.
Fo chen dait a phopa Conaire cían rofess do thíchtu sund.
Cia feras in fáilte for Conaire.
Fer Caille co muic duib daitsiu do thoccomol arná rabi hi toichned id_est hi troscud innocht.
Is tú rí as dech tánic in ndomon.
Cia ainm do mná ol Conaire.
Cichuil ol se.
Nách n-aidche aile bas áil dúib for Conaire roborficba & sechnaid innocht duind.
Nathó or in bachlach ar rotficbam co port i mbía innocht a phopan chain Chonaire.
Téit iarom dochom in taige & a ben bélmar már ina díaid & a mucc máeldub dóithi oc sírégim fora muin.
Geiss dosom aní sin & bá geis dó diberg do gabáil i n-Erind ina flaith.
Gabtha tra díberg la maccu Duind n-Déssa & cóic fo churp a ndíberge.
cenmota na rabi do foslúag leó.
Baí láech maith isin tír thúaid.
Fen dar Crínach ba sed a ainm.
Is de ro boí Fén dar Crínach fairseom.
ár is cumma no cinged dara cholaind & no chessed fén dar crínach.
Gabtha díbérg dano la suide & fo churp a ndibergae a óenur cenmothá fosluag.
Bátár and iar sin fíallach bátár uallchu id_est meic Ailella & Medba.
Mane for cach fir díb.
forainm for cach Mani id_est Mani Athremail.
Mane Máthramail.
Mane Míngor.
Mane Mórgor.
Mane Andóe.
Mane Milscotach.
Mane Cotageib & Mane as Mó Epert.
Gabtha díberg la suidib.
Mane Mathramail dano & Mane Andóe cethri fichit déc fo churp a ndíbergae.
Mane Athremail id_est ar fo churp a ndibergae.
Mane Milscothach fo churp a ndíbergae.
Mane Cotageib Uile fó churp a díbergae.
Mane as Mó Epert churp a dibergae.
fo churp díbergae cach fir díb olchenae Baí triar trebland id_est gusmar di feraib Cúaland di Lagnib id_est tri Ruadcoin id_est Cithach & Clotach & Conall a n-anmand Cúaland.
Gabtha diberg dano la suidib & dá deac fó churp a ndibergae & dám dasachtach leó.
Bátár díbergaig trá trian fer n-Erend hi flaith Conaire.
Ro boíseom do nirt & cumachtai a n-innarbai a tír Herend do athchor a ndíbergae allánall.
tuidecht dóib dochom a tíre iar n-athchor a ndíbergae.
In tan ráncatár formnae na fairgge cotregat fri Ingcél Cáech & Eic cel & Tulchinni tri meic uí Chonmaic di Bretnaib for dremniu na farrce.
Fer anmin mór úathmar anaichnid in t-Ingcél.
Óensúil ina chind lethidir damseche duibithir degaid & tri meic imlessen inte.
Tri chét déc fo churp a díbergae.
Bátár lía dibergaig fer n-Erend andáti.
Tíagait do muirchomruc forsind airrce.
Nábad ed dognethi for Ingcél ná brisid fír fer fornd dáig abtar lia andúsa.
Noco raga acht comlond fo chutrammus fortso forda diberga Herend.
Atá ní as ferr dúib or Ingcel.
Dénam córai ol atarrobradsiid_est robar cured a tír Herend.
atonrárbadni a tír Alban & Brettan.
Dénam óentaid etrond taitsi conod roláid for ndibeirg im tirse.
tiagosa libse conid ralór mo díbeirg in bar tírsi.
Dogniat in comairle hísin & dobertatár glinni ind di síu & anall.
It é aitire dobretha do Ingcél ó feraib Herend id_est Fer Gair & Gabur lFer Lee & Fer Rogain im orgain bad togaide do Ingcél i n-Erind.
orgain bad togaide do maccaib Duind Déssa i n-Albain & i mac Bretnaib.
Focres crandchor forro dús cía díb lasa ragtha i tossoch.
Dothuit dul la Ingcél dochom a thíre.
Lotar iarom co Bretnu & oirg athair & máthair & a nderbrathir amal ro ráidsem reond.
Lotar iar sin dochom n-Alban & ortatár a n-orgain and.
doathlasat iar suidi dochom n-Erend.
Is and sin trá dolluid Conaire mac Etersceoil iar slige Chualand dochom na brudne.
Is and sin tancatár na díberga co mbatár i n-airiur Breg comarda Étuir forsind farrci.
Is and asbertatár ná dibergae teilcid sís na séolu & dénaid óenbudin díb forsind farrci ar náchbar accaister as tír & etar nach traigéscaid úaib isa tír dús in fugebmais tesorcain ar n-enech fri Ingcel.
Orguin fón orguin dorat dún Ceist cía ragas dond éistecht isa tír.
Nech las mbeth na tri búada id_est búaid clúaisse & buaid rodairc & buaid n-airdmiusa.
Atá limsa for Mane Milscothach buaid cluaisse.
atá limsa dano for Mane Andóe buaid rodeirc & airdmiusa.
Is maith a dul duib amláid forna dibercaig fóa n-innas sin.
Totíagat nonbor iarom co mbátar for Beind Étair dús cid roclótís & adchetís.
Tá id_est clostid chein for Mane Milscotach.
sin for Mani Andoí. Fuaim n-echraide fó ríg rocluiniursa.
Atchíusa tría búaid rodeirc fora chéli.
Ceist cid atcísiu.
hi suidiu.
Atchíusa and for se echrada ána aurarddai ailde agmara allmarda fosenga scítha sceinmnecha.
fégi faebordae femendae foréim focrotha morcheltar talman doríadat ilardae uscib indberaib ingantaib.
Cit n-e usci & ardae & inbera dorríadat.
Ni handsa.
Indeóin Cult Cuilten.
Máfat Ammat Íarmáfat.
Finne Goiste Guistine.
Gai glais úas charptib.
Calga dét for slíastaib.
Scéith airgdidi úasa n-ullib.
Lethruith & lethgobra.
etaige cech óendatha impu.
Atchiusa iar sin sainlabra saináithe remib id_est tri gabur ndubglas.
Itt é cendbeca corrderga biruich.
baslethain.
bolgróin.
bruinnideirg.
béolaide.
saitside.
sogabaldai.
crechfobdi.
fégi.
fáebordae.
femendae cona trib cóectaib srían cruanmaith Tongusa a toinges mo thúath for fer ind rodairc is slabra id_est is cethir nách suthchernai insin.
Is i mo airdmiusa de Is é Conaire mac Eterscéle co formnaib fer n-Erend n-imbi daróet in sligi.
Tíagait for cúlu iarom co n-ecsetár dona díbergaib.
iss ed inso rochúalammár & atconnarcmár ar iat.
Bátár sochaide tra eter siu & anall in tsluaig se id_est tri churach & míli chét indib & deich in cach míli.
Ro thocaibset iarom na seóla forsna curchu & doscurethar docom tíre.
co ragbaiset hi Trácht Fuirbthi.
In tan ro gabsat na curaig tír is and ro mboí Mac Cecht oc béim thened i mbrudin Dá Dergae.
La fúaim na spréde focressa na tri id_est curach co mbátár for formnu na fairrce.
Tá chein for Ingcél samailte lat so a Fir Rogain.
Ni fetursa ol Fer Rogain manid Luchdond cainte fail i n-Emain Macha dogní in bosórguin se oc gait a bíd aire ar écin.
lgrech ind Luchduind hi Temair Lochrae.
lbeim spréde Meic Cecht oc átúd tened ría ríg n-Erend airm hi foí.
Cach spréd tra & cach frass doleiced a tene for lar no fonaidfidé cét lóeg & di lethorc fria.
Ní thuca Dia and in fer sin id_est Conaire innocht fordat meic Duind Désa.
Is líach a bith fo dochur namat.
Nibu liachu side limsa for Ingcel indás ind orcuin doratsa duibse.
Ba hé mo líthsa combad hé docorad and.
Toscuirethar a coblach dochom tíre.
A ngloim ro lásat na tri id_est curach oc tuidecht hi tír forrocrath brudin Dá Dergae conná rabi gai for alchaing inte acht ro lásat grith co mbátár for lar in tige Samailte lat a Chonaire cía fúaim so.
Ním thása a samail acht manid talam immidróe.
lmanid in leuidán timchella in ndomon adchomaic a erball do thóchur in betha tara chend.
lbarc mac Duind Désa ro gab tír.
Dirsan náptar hé bátar and.
Bátár comaltai carthancha dúnd.
Bá inmain in fianlag nis n-áigsimmis innocht.
Is and ránic Conaire co mboí hi faichthi na bruidni in tan rochúala Mac Cecht in fothrond.
Atar lais roptar óic táncatár coa muintir.
La sodain forling a gaisced día cobair.
Aidblithir leó bid torandchles tri a chluiche oc forláim a gaiscid.
ní baí báa di sodain de sin.
In barc íarom i mbátar meic Duind ba inte boí in caur márthrelmach andíaraid inna braine na bárce.
In leó uathmar andsa Ingcél Caech mac uí Conmaic.
Lethithir damsechi ind óensúil boí asa étun meic imlesain inte.
Bátar duibithir degaid.
Méit chori cholbthaige cechtar a dá glune.
Méit chléib búana cechtar a dá dordn.
Méit mulaig for gut mella a dromma.
Sithithir cuing n-úarmedóin cechtar a dá lurgan.
Gabsat tra na mílIsin & deich cacha mili hi Tracht Fuirbthen.
tra Conaire cona muintir isin mbrudin & gabais cách a suide is tig eter gess & nemgess. gabsat na tri Deirg a suide & gabais Fer Caille cona muic a suide.
Tosnánic Da Dergae iar sin tri óclách & fotolberrad co clais a dá chúlad for cach fir díb & gerrchocholl co mell a ndá lárac.
Berdbróca brecglassa impu.
tri maglorg ndraigin co fethnib iarind ina lámaib.
Fo chen a phopa Conaire for se.
formna fer n-Erend dothaistis latt ros bíad failte. In tan bátar and co n-accatar a n-óenbandscáil do dorus na brudne iar fuinud ngréne oc cuinchid a lleicthe issa tech.
Sithidir claideb garmnai cechtar a dá lurgan.
Bátár dubithir druim ndaíl.
Brat ríabach rolómar impi.
taicmainged a fés íchtarach co rrici a glún.
A beoil for leith a cind.
Totháet co tard a lethgúalaind fri haursaind in taige oc admilliud ind ríg.
na maccóem ro bátar imbi isin tig.
Ésseom fessin ataráglastar id_est ro aicill as tig.
Maith a banscal or Conaire.
atchí dúnd massat fissid. Atchiusa daitsiu im ol sisi nocon érnába cern ná cárna dít asind áit hi tudchad acht na mbérat éoin ina crobaib.
Níbu do chél célsammár a ben or ésseom ní tú chélas dún do grés.
Cía do chomainmsiu or se a banscál.
Cailb or sis.
Ní forcraid anma son ol Conaire.
Eché id_est ní dorcha id_est is follus it ili mo anmand chena.
Cade íatside ol Conaire.
Ni handsa or si.
Samon Sinad Seisclend Sodb Saiglend Caill Coll Díchóem Díchiúil Díthim Díchuimne Dichruidne Dairne Dáríne Déruaine Égem Ágam Ethamne Gním Cluiche Cethardam Níth Némain Nóennen Badb Blosc Boár Huae Óe Aife la Sruth Mache Médé Mod.
For óenchoiss & óenláim & óenanáil rachain dóib insin uile o dorus in tige.
as áil dait ol Conaire. A n-as áil daitsiu dano or sisi.
Is gess damsa ol Conaire dám óenmná do airitin iar fuiniud grene.
gess or sisi ní ragsa co ndecha id_est co ferur lco rucur mo aigidecht dí ráith isind aidchi se innocht. Apraid fria ol Conaire bérthair dam & tinne di immach & mo fuidellsa & anad i mmagin aile innocht.
Má dothánic ém dond ríg or sisi co praind & lepaid óenmná inna thig fogébthar na écmais o neoch aile ocá mbía ainech ma ro scáig coible na flatha fil isin brudin.
Is feochair in frecra ol Conaire.
Dosleic ind cid gess damsa.
Buí gráin mór foraib iar sin día haccallaim na mná & míthauraras.
acht nad fetatár ca boí dóib.
Gabsait na diberga iar sin tír & dollotar co mbátar oc Leccaib Cind Slébe.
Bithobéle trá in bruiden is aire asberthea bruden di ar is cosmail fri beólu fir oc cor bruidne.
lbruden id_est bruthen id_est en bruthe inte.
Bá mór in tene adsuíthe oc Conaire cach n-aidche id_est torc caille ndoraiss ass.
in tan doniscide id_est ro berthi crand asa thoíb ba mét daig ndáirthaige cach tob no théiged asa thaíb for cach ndorus.
Ro bátár carpait deac di charptib Conaire fri cach ndorus don taig & ba airecnai id_est ba follus dond aes bátar oc forcsin ona longaib in tsoillsi mór sin tria drochu na carpat.
Samailte lat a Fir Rogain for Ingcél cisi suillse mór sucut.
Noconom tha a samail for Fer Rogain acht manib daig do ríg.
Ní tuca Dia and innocht in fer sin is líach a orguin.
ahé id_est dno libse a flathius ind fir sin hi tír Erend ol Ingcél. Is maith a flathius or Fer Rogain.
Ní thaudchaid nél dar gréin o gabais flathius o medón erraig co medon fogamair.
ni taudchaid banna drúchta di feór co medón laí.
ni fascnam gáeth chairchech cethrae co nónae.
ní forruích.
mac tíre ina flaith.
acht tárag firend cacha indse o cind bliadna co araile.
atat meic thíre i ngialnai fri fraigid ina thigseom fri comét ind rechta sin.
atá cúlaittiri iarna chúl id_est Mac Locc & is hé taccair tara chend hi tig Conaire.
Is ina flaith atát no tri beirr for Erind id_est barr días & barr scoth & barr messa.
Is ina flaith as chombind la cach fer guth araile & betís téta mendchrot ar febas na cána & in tsída & in chaínchomraic fail sechnon na Herend.
Ni thucca Dia and innocht in fer sin is líach a orgain.
Is mucc remithuit mess is noídiu ar aís.
is líach garrséle dó.
Ba hé mo lithsa for Ingcél combad sé no beth and.
robad orgain fo araile insin.
Níbu andsa limsa andás mo athair & mo mathair & mo nderbráthir & ri mo thuathi.
doratussa duibsi ría tuidecht i n-athchor na dibergae.
Is fír is fír or in t-áes uilc ro bátár immalle frisna dibergachu.
Toscurethar bedg na díbergaig a Tracht Fuirbthen & doberat cloich cach fir leó do chur chairnd.
arba sí deochair lasna fíanna hi tossuch eter orgain & maidm n-imairic. Corthe no chlantais in tan bad maidm n-imairic.
Carnd im fochertitís in tan bad n-orgain Carnd ro láiset iarom in tan sin úaire ba orgain hi cíanfocus on tig on arna forchlótís & na haiccitis ón tig.
ardíb fátaib dorigset a carnd id_est ar ba bés carnd la díbeirg & dano co fintaís a n-esbada oc brudin. Cach óen no thicfad slán úadi no berad a cloich asin charnd.
Co farctais im cloch in lochta no mairfitis occi.
Conid as sin rofessatár a n-esbada.
Conid ed ármit eólaig in tsenchassa conid fer cach clochi fil i Carnd Leca ro marbait dona díbergaib oc brudin.
Conid din charnd sin atberar Leca i n-Uíb Cellaib.
Ataíther torc tened la maccaib Duind Desa Cain treith doadbanuur oen for sesiuur sáerbrathar macni Désa diberci ba Duind denmig daforbaig Fer Gair gnim fri reilforcsin.
Fer Lee fri cluaiscoistecht.
Fer Rogair réil fri roardmes.
Lomna domnais drechnatha.
Fer Rorogair fri niadnascaib ba se in cing for comranna.
Gelfer fri gail n-oenduni Glas fri seruad saerselca.
buaid ngelfini Galioin co croderci cutechta.
brogsat brudni breogaili caini turscur tareraid.
co saini suth saerni gnim glond gnatail maini muirni Maicnaid.
mail macei cach mennota cirt ba Cairpri cain.
cain.
do brith robaid do Conaire.
Conid hí sin céttendál robaid dorigned & conid di adairter cech tendal robaid cosindiu.
Is ed armit fairend aile combad i n-aidchi samna no írrthá orgain bruidne & conid din tendáil út lentar tendál samna o sin co sudiu.
clocha hi tenid samna.
Dorónsat iarom na díbergaig comarli bali in ro lásat a carnd.
Maith tra or Ingcél frisna héolchu cid as nesam dún sund.
ni handsa.
Bruden uí Dergae rígbriugad Herend.
Bátár dócho ém fir mathi do saigid a céli don brudin sin innocht.
Ba sí comarli na ndíbergach iarom nech úadib do déscin dús cinnas ro both and.
Cia ragas and so deicsin in tigi.
Cía no ragad or Ingcél acht mad messi úair iss mé dliges fíachu.
Tothéit Ingcel do thoscélad forsin brudin cosin sechtmad lcosin tres mac imlessan na hoénsúla ro boí asa etun do chommus a ruisc isa tech do admilliud ind ríg & na maccóem ro bátar immi isin tig conda dercacha tría drochu na carpat.
Ro ráthaiged iarom as tig anall Ingcél.
Docuirethar bedg ón tig iarná ráthugud.
Téit co rránic na díberga bali hi rrabatár.
Fochress cach cúaird immalaile don díbeirg fri éitsecht in sceóil.
Airig na díbergae hi firmedón na cuardae.
Batár hésidé Fer Gér & Fer Gel & Fer Rogel & Fer Rogain & Lomna Druth & Ingcel Caech.
Sesiur i mmedon na cuardae & luid Fer Rogain día rithchomarc.
Cinnas sin a Ingceóil for Fer Rogain.
Cip indas for Ingcél is rígda in costud islúagda a sséselbe is flaithemda a fúaim cía bé céin co pé rí and gébatsa a tech issinní no ndligim Dotháet cor mo diberga de.
Foracaibsemne fri láim daitsiu a Ingceóil fordat comaltae Conaire nád n-íurmaís orgain co fesmais cia no beth inni Ceist in dercachasu a tech co mmaith a Ingceoil for Fer Rogain.
Ro lá mo súilse lúathchuaird and & gebait im fíachu amal atá.
Is deithbir dait a Ingceoil cía no gabtha ol Fer Rogain ar n-aiti uli fil and ardri Hérend Conaire mac Etersceoil.
Ceist cid atchondarcsu isind focluí féinnida in tige fri enech ríg isind leith anall.
Imda Chormaic Cond Longas Atchondarc and ol se fer gormainech már rosc nglan ngleórda lais.
Deitgen cóir.
Aiged focháel forlethan.
Lindfolt ordae fair.
Fortí choir imbi.
Mílech airgit inna brut.
claideb óirduirnd inna láim.
Scíath co cóicroth óir fair.
Sleg cóicrind ina laim.
Coínso chóir chaín chocorda lais os é amulach.
Ailmenmnach in fer sin.
iar sin cía acca and.
Imda noí céli Chormaic Atconnarc and tríar fer fris aníar & triar fria anair.
triar ara bélaib ind fir chetnai.
Atar let is óenmáthair & óenathair dóib It é comáesa comchore comalli cosmaile Cúlmongae foraib.
Bruit úanidi impu Tanaslaide óir inna mbrataib.
Cúarscéith chredumai foraib.
Slega druimnecha úasaib.
Calg dét i lláim cach fir díb.
Óenreb léo uli id_est gabaid cach fer díb rind a claidib eter a dá mér & imdacuiret immas mér & noda sínet na claidib a n-óenur iar sudi.
Samailti lat insin a Fir Rogain or Ingcel.
Ni handsa damsa a samail for Fer Rogain.
Cormac Cond Longas mac Conchobair insin.
Laech as dech fil iar cúl scéith hi tír Herend.
Is ailmenmnach in mac sin.
Is fail ní atágethar innocht is láth gaile ar gaisced.
is brigu ar trebachas.
Is é in nonbor ucut fil immiseom.
na tri Dúngusa & na trí Dóelgusa & na tri Dangusa céli Cormaic Con Longas meic Conchobair.
Ní rubutar firu ríam ara ndochur & niros anachtatar ríam ara sochur.
Is maith in láech fail etorru id_est Cormac Cond Longas.
tongu a toinges mo thúath totháetsat ndeichenbuir la Cormac inna chétchumscliu & totháetsat ndechenbair lá muintir cenmothá fer cech airm dóib & fer cech fir díb.
roindfid Cormac comgním fri cach n-óenfer ar dorus na bruidne & maídfid búaid ríg rígdamnae lairig díbergae & immaricfa elúd dó cid crechtach a muinter Mairg íuras in n-orgain sa for Lomna Drúth cid a dáig ind óenfir sin Cormaic Cond Longas meic Concobair.
Tongusa a toinges mo thúath for Lomna mac Duind Désa.
mad messi conísed mo chomarli ní aidlébthai ind orgain cid dáig ind óenfir sin nammá & ara léchet & ar febas ind laích.
Ni chumthi for Ingcel.
néla femid dofortecat.
Fir ngér ngúasfes da ngrúad ngabair gébthair fris la lugi Fir Rogain ruidfes.
Ro gab do guth maidm fortsu a Lomnae ol Ingcel at drochlaechsu.
rotetarsa néla fémid dofortecat.
Ambía basa lecht bas briscem lurgu mais for traig maitne do Thig Duind matin moch i mbárach.
Assu éc ernbais ar thromsluaigthig coddet co teinnet co dered mbetha ní aisnébat sin na senchaid dul damsa ónd orgain corommé nos n-órr.
Na haithber ar n-einech a Ingceoil for Gér & Gabur & Fer Rogain.
iurthar ind orgun mani má in talam fúe conon robarbtharni uli occi.
Ango dano is deithbir daitsiu a Ingceoil for Lomna mac Duind Desa.
ni daitsiu a domaine na orgne bera cend ríg alathúathe la thartbe alaile & toernae as do thriur derbrathar assind oirgne id_est Ingcel & Écell & Dartaid na Díbergae.
Is ansu damsa im for Lomna Drúth.
mairg damsa ría cách mairg iar cách is mo chendsa cetna imcoicertar and innocht.
iarsind uair eter fertsib carpat áit i comraicfét díabolnamat id_est focicherthar insin bruidin co fá thri & dofoicherthar eisse co fá thrí.
Mairg no thet mairg lasa tíagar.
mairg cos tíagar Itroich no thíagat itróich cussa tíagat.
Ni fil nád ró damsa ol Ingchel inid mo mathair & mo athair & mo nderbrathir ortabairsi limsa ni fail ní nád fóelusa o sin innond.
fín bárc totessed treu ol Gér & Gabur & Fer Rogain íurtar lat ind orgain innocht. Mairg dosbéra fó lámaib namat for Lomna.
Cia acca and air sin.
Imda na Cruthnech inso Atconnarc and imdae & tríar indi.
Tri dondfir mora.
Tri cruindberrtha foraib it hé comlebra for cul & étun.
Tri gerrchochaill dubae impu co ulni céinnidi fota forna cochlaib.
Tri claidib duba dímóra leó & teóra dubboccóti úasaib & teórá dubslega lethanglassa uassaib.
Remithir inber cairi crand cach ae dib.
Samailte lat sin a Fir Rogain.
Is andsa damsa a samail.
Nis fetursa i n-Herind in triar sin.
acht manid hé in triar ucut di Cruithentúaith dodeochatár for longais asa tír conda fil hi tegloch Conaire.
It é a n-anmand.
Dubloinges mac Trebúait.
Trebúait mac uí Lonsce.
Curnach mac uí Fáich.
Tri laích ata dech gaibthe gaisced la Cruthentúaith in triar sin.
Dofáetsat ndechenbor leó ina chétchumscliu & dofaeth fer cech airm léo cenmotha a fer fessin & conraindfet comgnim fri cach tríar isin brudin & maidfit búaid ríg airig diberge & immaricfa élód dóib iar sin cidat crechtaig.
Mairg iuras in n-orgain cid daig in trir sin namma.
Tongu do dia tonges mo thuath mad mo chomarle dognethe and ní iurfaithe ind orgain for Lomna Druth.
Ni cumaid for Ingcel.
Néla femid dofortecat.
Fir ngér gúasfes & & cia acca and iar sin.
Imda na cuslennach Atchonnarc and imdai & nonbor indi.
mongae findbudi foraib.
It é comálli uile.
Bruit brecliga impu & noí tinne cetharchóire cumtachtai uasaib.
Bá leór suillse isind rigthig a cumtach fil forsna tinnib cetharchórib hísin.
Samailte lat a Fir Rogain.
Ni handsa damsa a samail for Fer Rogain.
Nonbor cuslennach insin doroachtátár co Conaire ara airscélaib a Síd Breg it é a n-anmand.
Bind.
Robind.
Ríarbind.
Sibe.
Dibe.
Deichrind.
Umal.
Cumal.
Ciallglind.
It é cuslennaig ata dech fil isin domon.
Dofoethsat deichenbor leó & fer cech airm & fer cech & maidfid cach fer dib búaid rig lairig díberge.
immaricfa elúd dóib iarom asind orgain ar bid imguin fri scáth imguin Génait & ni génaiter úair is a sid dóib.
Mairg íuras in n-orgain cid dáig ind nonbuir sin.
Ni cumcid for Ingcel.
nela femmid dofortecat.
iar sin cia acca and.
Imda tuíssig teglaig Conaire Atchonnarc and imdai & óenfer inti.
mael garb for suidi.
Cia focerta míach fíadubull fora maíl ni fochriched ubull díb for lár acht no giuglad cach ubull fora finna.
A brat rolómar taris isin tig.
Cach n-imresain bís isin tig im suidiu lligi is ina réir tíagait Dofóethsad snatat isin tig rocechlastai a totim in tan labras beós.
Dubcrand mór uaso.
Cosmail fri mol mulind cona scíathaib & a chendraig & a irmtiud.
Samailte lat a Fir Rogain insin.
Ni handsa damsa ón.
Tuidle Ulad insin.
rechtaire teglaig Conaire.
Is écen aurthuasacht a brethe ind fir sin.
Fer conic suide & lige & bíad do chách.
Is í a lorg theglaig fail úasa feis libsi in fer sin.
Tongu a tonges mo thúath bit lia mairb leis na horgni andáte a mbí.
Totháethsat a thrí comlín lais & dofáeth féin and.
Mairg íuras ind orgain & Ni cumcid for Ingcel.
Nela femmid dofortecat.
Cia acca and iar sin.
Imda Meic Cecht cathmiled Conaire Atconnarc and imdae n-aile & tríar indi.
Tri muil midrecht.
Moab díb in mael medonach.
Múadblosc bráenach.
Bairendchorp báirnech béimnech balcbuillech benas ar cétaib hi cathcomlond.
Crandscíath odor iarndae fair co mbil chothut condúala forsa talla certchossair cethri ndrong ndechenbair ndedbol fora tairsciu tharlethair.
Taul fair fortrend fodomain cairi chóir chutrummae cetri ndam tollchruís tolberbud im chethóra mucca midisi inna midchróes mórthaltu.
Atát fría di n-airchind n-airidi.
Dí nóe chúicsesschurach cutrummae dingbála tri ndrong ndechenbair cechtar a dá trénchoblach.
Gai laiss gormrúad glacthomside fora chrund comaccmaic.
Rosaig íar fraig for clethi conid fri talmain tairissidar.
Foriarnd fair dubderg drúchtach.
Cethri traigid trethomsidi eter a dá nag imfáebair.
Tricha traiged tromthomsidi in claidiub glondbéimnech o dubdés co iarnndornd tadbat tuídle tentidi forosnae Tech Midchúarda o cléithib co talmandae.
Trénecosc adchíu.
Náchim rala úathbás oc imcaissiu in trir sin.
Ni fail ní bas decmaicci.
Días máel and sin im fer co folt.
Dá loch im slíab.
Da sechi im rolaig.
Dá nóíne lána de delgib scíach for rothchomlai occaib.
is cosmail limsa fri cóelglais n-usci forsa taitni grían & a trebán úadi sís & seche i n-ecrus iarna chúl & turi rigthaige co ndeilb lágin móir uassae.
Dagere cuinge sesrige a crand fil indi.
Samailte lat sin a Fir Rogain.
Ni handsa lim a samail.
Mac Cecht mac Snaidi Teichid insin cathmílid Conaire meic Etersceoil.
Is maith in láech Mac Cecht.
Inna thotam chotulta ro boí fáen inna imdai in tan atchonnarcaissiu.
In días mael im fer co folt atconnarcsu.
It é a dá glún immá chend.
In da loch im slíab atcondarc at é a dí súil imma sróin.
In di sechi im rolaig atcondarc it é a dá n-o immá chend.
In dá cóicsess for rothchomlae atcondarc at é a dí bróic fora scíath.
In chóelglais usci atcondarc fora taitni grían & a trebán úadu sís iss é brechtrad a claidib sin.
In tseche i n-ecrus atcondarc fil iarna chúl.
is í truaill a claidib insin.
In turi rigthigi atcondarc is í a láginsom sin dano.
Cressaigthiseom in gaIsin co comraicet a da n-ind & doléice aurchur a ríada di in tan as n-áil dó.
Is maith in láech Mac Cecht.
Totháetsat sé chét ina chetchumscliu lais & fer cach airm dó cenmothá a fer fodessin & conraindfi comgnim fri cach n-óenfer isin brudin & maídfid búaid ríg lairig díbergi ar dorus brudne.
immáricfa élúd dó cid crechtnaigthe & in tan immáricfa élúd cid crechtnaigthe do tuidecht foraib asin tig bit lir bomand ega & fér for faichthi & renna nime for lethchind & for lethclocind & caíp for n-incindi & for cnámradach & daisse do for n-apaigib combrutib laiss iarna scaíliud dó fóna fuithairbi.
Techit iarom dar teóra fuithairbi la crith & omon Meic Cecht.
Gabsait na haittiri etorro afrisi id_est Ger & Gabur & Fer Rogain mairg íuras in n-orgain for Lomna Druth.
Friscichset for cenna díb.
Ní chumcid for Ingcel néla femmid dofortecat.
Ango dano a Ingceoil for Lomna mac Duind Desa.
ní deit atá a domain na oirgne.
Mairg damsa ind orgain ar bid hé cétchend rosía i mbrudin mo chendsa.
Is andso damsa or Ingcel is í mo orgain doruided and.
Ango dano for Ingcel at mbía bása lecht bas briscem and & & iar sin cia acca and.
Imda tri mac Conaire id_est Oball & Oblin & Corpri Atcondarc and imdae & triar inti id_est tri móethócláig & tri bruit sirecdai impu.
Téora bretnassa órdai inna mbrattaib.
Téora monga órbudi foraib.
In tan folongat abairbthiu tacmoing in mong orbudi dóib co braine a n-imdae.
Inbuid conócbat a rrosc conócaib in folt connách ísliu rind a n-úae.
Cassithir rethe copad.
Cóicroth óir & caindel rígthige úas cach ae.
Nach duni fil isin tig artacessi guth & gním & bréthir.
Samailte lat a Fir Rogain.
Ro chí Fer Rogain combo fliuch a brat forá bélaib & ní hétas guth assa chind co trían na haidchi.
A bechu or Fer Rogain is deithbir dam a ndogníu.
Oball & Oblini & Corpri Findmór tri meic ríg Herend insin.
Ron mairg masa fír in scél ordat meic Duind Desa.
Is maith in triar fil insind imdaí.
Gnása ingen macdacht léo & cride bráthar & gala mathgamna & brotha léoman.
Cach óen bís ina ngnáis & inna lepaid ní chotlai & ní loingthe co cend nomaide iar scarad fríu asa n-ingnais.
It mathi ind óic ina n-áes.
Dotháetsat trí dechenbair la cach n-ai díb ina cétchumscle & fer cech airm & a tri fir fessin.
dofáeth in tres fer dibseom and.
Mairg iuras in n-orgain fó bíthin in trir sin.
Ni cumcid for Ingcel nela femmid dofortecat & c-.
cia acca iar sin.
Imda na Fomórach Atcondarc and imdae & triar inti id_est tríar úathmar anetargnaid trechend.
Tri fothuct Fomórach nad ndelb dúine nduinegin fora ndreich duichni díulathar roda ler lond lathrastar lánchend tri lorg línfíaclach o urbél co úae Rechtaire múad muinter cech cétglonnaig claidib tri slúag selgatar roselt ar Borg mac Búredach brudne Da Dergae turchomruc.
Samailte lat a Fir Rogain.
is andsa damsa a samail ón Ni fetursa di feraib Herend nach di feraib betha manip é in triar thuc Mac Cecht a tírib na Fomóre ar galaib óenfer.
Ní frith do Fomórib fer do chomruc fris co tucc in tríar sin úadib conda fil hi tig Conaire hi ngiallnae nar coillet ith na blicht i n-Herind tara cáin téchta céin bes Conaire hi flaithius.
Is deithbir cid grain a n-imcaissiu.
Tri luirg fíacal o huí díarailiu inna cind.
Dam co tinniu iss ed mir id_est cuit cach fir díb & is ecna in mír sin doberat inna mbéolo co teit sech a n-imlind sís.
Cúimm chnáma id_est cen alt intib uli in triar sin.
Tongu atonges mo thuath bit lia a mmairb leó na oirgne andáta a mbí.
Tothétsat láech leó inna cetchumscli & fer cech airm & a triar fessin & maídfit búaid ríg lairig díbergi.
níbá mó ló mir ló dúrnn lo lúa mairfes cach fer léo.
Dáig ní léicter airm léo isin tig úaire is i ngiallnai fri fraigid atát arná dernat mídénom issin tig.
Tongu a tonges mo thuath día mbeth gaisced foraib arnonsligfitís co trían.
Mairg iuras in n-orgain fo ndáig ni comrac fri seguinni Ni chumcid for Ingcel & & iar sind cia acca and.
Imda Munremair id_est meic Gerrcind & Birderg meic Ruain.
Mail meic Telbaind.
Atcondarc and imda & triar indi.
Tri dondfir móra.
tri dondberrtha foraib.
Buind cholbthae remrae léo.
Remithir medon fir cach ball díb.
tri dondfuilt chassa foraib co remorchind.
Téora lenna brecderga impu.
Tri duibscéith co túagmílib óir.
teora slega coicrindni úasaib & claideb dét i lláimcach fir díb.
Is sí reb dogniat día claidbib fócherdat i n-ardae & focherdat na trualli ina ndíaid & noda samaiget isna truallib riasíu tháirset talmain.
Focherdat dano na trualli& na claidbiu ina ndíaíd & atethat na trualli conda samaiget impu a n-oenur riasíu táirset talmain.
Samailte lat sin a Fir Rogain.
Ni handsa damsa a samail.
Mál mac Telbaind & Muinremor mac Gerrcind & Birderg mac Rúain.
Tri rígdamnae tri láith gaile tri laích ata dech íar cúl gascid i n-Herind.
Tothoethsat láech léo ina cétchumscliu & conroindfet comgním fri cach n-óenfer isin brudin.
maidfit buaid ríg lairig diberge & immáricfa élúd dóib iarom.
Nípu orta ind orgain cid dáig in trír sin.
Mair iuras in n-orgain for Lomna.
Bá fer búaid a n-anacail oldás buaid a ngona Cén mair noda ansed mairg nodo géna.
Ni cumthi for Ingcel & & cía acca and iar sin.
Imda Conaill Chernaig Atcondarc and i n-imdae chumtachtae fer as chaínem do laechaib Herend.
Brat caschorcra imbi.
Gilithir snechtae indala grúaid dó.
Brecdergithir sión a ngrúad n-aile.
Is gasidir buga indala suil.
Is dubithir druim ndaíl in tsuil aile.
Meit clíab búana in dosbili find fororda fil fair.
Benaid braini a da imdae id_est a da less.
Is cassidir rethe coppad.
Cía dóforte míach di chnoib dergfuiscib fora mullach ni foichred cnoi díb for lár.
Claideb órduirn ina láim.
Scíath cróderg ro breccad do semmannaib findruini eter eclannu óir.
Sleg fota tredruimnech.
remithir cuing n-imechtraid a crand fil indi.
Samailte lat.
sin a Fir Rogain.
Ni handsa damsa on a samail ar rofetatar fir Herend an ngein sin.
Conall Cernach mac Amorgein insin.
Dorecmaing immale fri Conaire ind inbuid se.
Is é charas Conaire sech cách fo bith a chosmailiusa fris.
arfebas a chrotha & a delba. Is máith in láech fil and Conall Cernach.
In scíath cróderg sin fil ara durnd ro brecad do semmannaib findruini conid brec.
Ro nóeseged ainm dó la Ultu id_est in Bricriu Conaill Chernaig.
Tongu a tonges mo thuath bid imda bróen dérg tairse innocht ar dorus brudne.
In tsleg druimnech sin fil úasa bid sochaidi forsa ndáilfe deoga tonnaid innocht ar dorus brudne.
Atát ndorius asin tig & arricfa Conall Cernach bith for cach dorus díb & ni bía a thesbaid as nách dorus.
Tothoethsat trí la Conall ina chétchumscliu cenmotha fer cach airm & a fer fessin & conraínnfi comgnim fri cach n-óen isin brudin.
in tan immaricfa tuidecht dó foraib asin tig beit lir bommand ega for lethchind & for lethclocind & for cnáma fó déis a claidib.
immáricfa élúd dó cid créchtach.
mairg iuras in n-orgain fo daig ind fir sin nammá.
Ní cumgid for Ingcel.
Néla & & iar sin cia acca.
Imda Conaire fessin Atcondarc and imdae & bá caímiu a cumtach oldáta imdada in tigi olchena.
Seolbrat n-airgdidi impe & cumtaige isind imdae.
Atcondarc triar n-inni.
In dias imechtrach díb finna díb línaib cona foltaib & a mbrataib.
it gilithir snechtae.
Rudiud roálaind fo grúad cechtar n-ae.
Móethóclách etorro i mmedón.
Bruth & gním ruirech lais & comarli senchad.
Brat atconnarc imbi is cubés & ceó cétamain.
Isain dath & écosc cacha húari tadbat fair.
áildiu cach dath alailiu.
Atcondarc roth n-óir isin brut ara bélaib adcomaic húa smech cóa imlind.
Is cosmail fri tuídlig n-óir forloscthi dath a fuilt di neoch atcondarc de delbaib betha is í delb as aldem díb.
Atcondarc a claideb n-órduirnd occo thís.
Ro boí airther láme din claidiub fria truaill anechtair.
A n-airther lámIsin fer no bíd i n-airthiur in tigi tíscébad frigit fri foscod in claidib.
Is binni bindfogrogod in claidib oldás bindfogur na cuslend n-órdae fochanat ceól isind rígthig.
Is and asbiurtsa.
for Ingcel acá déscin.
Atchíu flaith n-árd n-airegdae asa bith buillech búredach bruchtas róimse robortae rechtbruth caíncruth ciallathar.
Atchiu clothrig costodach cotngaib inna chertraind chóir comchethbuid o crund co fraig foa suidi Achíu a mind findflatha conid fri recht ruirech rathordan ruithen a gnúis comdetae.
lcomdéntae Atchíu a ndá ngrúaid ngormgela conid fri fúamun find fuinechdae fordath sóerdath snechtaide di díb súilib sellglassaib glannu a rosc robuga teinniu a chuinscliu caíntocud iter clethchor ndub ndóelabrat.
Atchíu ardroth n-imnaisse imma chend cocorse conid fri fultu frithecrus fordath n-órda n-ollmaisse fil úasa berrad buidechas.
Atchíu a brat nerg n-ildathach noítech siric srethchisse sluind ar delbthor ndímaisse dind ór aúrdeirc ailbend alathúaith ndronaicdi.
Atchíu delg n-and olladbol de ór uili intlaisse lassaid ar lúth lanésci lainne a chuaird corcorgemmach cáera crethir comraicthe congaib ar dreich ndendmaisse eter a dá gelgúalaind chóir Atchíu a léine ligdae linide conid fri sreband sírechtach scáthderc sceó deilb ildataig ingelt súla sochaide cotgaib ar méít muinenchor sóerthus ar néim imdenam ór fri siric srethchisse o adbrund co urglune.
Atchíu a chlaideb n-órduirn n-intlaisse ina findiuch findargit aisnéid ar cheirr cóicroth conid fri crúaid n-aurdairc n-aister.
Atchíu a scíath n-etrocht n-aílenda fail úas drongaib dímes tréthúr di ór oiblech ar thur sceó bil banbruth forosnai líth lúachet.
Turi di or intlassi lám ríg fris dess dingabar fri tríeth tailc taurgaib conid fri cernu crúadchassa tri chorae comlána úasind rurig rathrúanaid fri boidb hi mbroí bertas is brudin bróntig achiu.
atchiu flaith n-ard.
Ro boí iarom in móethóclach ina chotlud & a chossa i n-ucht indala fir & a chend i n-ucht airaile Doríusaig iarom assa chotlud & atraracht & ro chachain in laid se id_est Gáir Ossair id_est cu Conaire assir chumall goin gair ooc i mmullach Thuil Gossi gáeth úar tar fáebru eslind adaig do thogail ríg ind adaig se.
Cotlais afridise & díuchtrais ass & canais in retoric se.
id_est Gáir Ossir id_est messan Conairi ossar chumall cath ro dlom doerad túathe togail bruidni bróncha fíanna fir guíti goíth imómain imórchor sleg sáeth écomluind ascuir tige Temuir fás forba n-aniúil comgné caíniud Conaire coll etha lith ngaland gáir égem orgain ríg Herend carpait hi cucligi dochraite ríg Temrach.
Asbert in tres fecht.
id_est Dommárfás imned immed siabrai slúag fáen fálgud námat comrac fer for Dothrai docraite ríg Temrach i n-oitid ortae.
Samailte let a Fir Rogain cía ro cháchain in laid sin.
Ni handsa damsa a samail for Fer Rogain.
ní ésce cen ríg ón im is é rí as anem & as ordnidem & as chaínem & as chumachtom thánic i ndomon uli is hé rí as bláthem & as mínem & as becdu dodánic id_est Conaire Mór mac Etersceóil is é fil and ardri Herend Nicon fil locht and isind fir sin eter chruth & deilb & dechelt.
eter méit & chórae & chutrummae.
e rosc & folt & gili eter g aís & álaig & erlabrae.
eter arm & eirriud & écosc.
eter ani & immud & ordan.
eter ergnas & gaisciud & cenel.
Már a oítiu ind fir cháldae forbaíth conidralá ar gním ngaiscid mád día nderscaigther a bruth & a gal o beit fíanna fer n-Erend & Alban dó ar thig ní híurthar ind orguin céin bes inni.
Tothóetsat chét la Conaire ríasiu rosia a árm & tothóetsat secht cet lais ina chétchumscliu iar saigid a airm.
Tongu do dia a toinges mo thuath mani gabthar deog de céin co beth nách aile isin tig chenae acht é a óenur tanairsed in fer ó Tuind Chlidna & o Thuind Essa Rúaid sibsi ocon brudin.
Atát noí ndorais forsin tig & dofáeth láech lais cech dorais.
in tan ro scáig do chách is tig airbert a gascid is and fochichersom ar gním n-aitherraig & día 'mairi do thuidecht foraib asin tig.
Bit lir bommand ega & fér for fagthi for lethchind & for lethchlocind & for cnáimred fo fáebur a chlaidib.
Is dochu limsa ní 'mmáricfa dó tuidecht asin tig.
Is inmain laisseom in días fil imbi isind imdae id_est a dá aiti Dris & Sníthi.
Tothóetsat tri láech la cechtar de i ndorus na brudne & nibá síre traigid úaid ille & innond hi tóetsat.
Mairg iuras in n-orgain cid daig na dessIsin & na flatha fil etorro ardri Herend Conaire mac Etersceóil Bá líach díbdud na flatha sin.
for Lomna Drúth mac Duind Désa.
Ni cumcid for Ingcel néla femmid doforfecat & Is deithbir daitsiu a Ingceoil for Lomna mac Duind Desa.
Ní dait atá a domaín na orgne ar béra cand rig alathúathe lat & doernaba fessin.
Is andso damsa chena ar bid mé cena ortábthar for brudin.
Ango dano for Ingcel adfía basa lecht bas briscium & & Cia acca and iar sin Imda na culchometaide Atcondarc and da fer deac for clíathaib airgdidib immón n-imda sin immácúaird.
monga findbudi foraib.
Lente glassa impu.
it é comaldi.
comchroda.
comdelba.
Claideb co ndét i llaim cach fir dib & níilget sís etir acht it é echlasca fil imon imduí sin immacúaird.
Samailte let sin a Fir Rogain.
Ni handsa damsa ón.
cométaide ríg Temrach and sin.
It é a n-anmand.
tri Luind Liphe & tri Airt Átha Clíath & tri Budir Búagnige & tri Trénfir Chúilne.
Tongu a toinges mo thuath bát ili mairb occo immon mbrudin.
immáricfa élud dóib ass cidat crechtnaigthi.
Mairg iuras in n-orgain fo déig inna buidn sin.
iar sin cia acca and.
Lé fri Flaith mac Conaire asa sammail so Atcondarc and mac brecderg i mbrut chorcra atá oc sírchoí isin tig.
Bale hi fail in gabthai cach fer a a ucht i n-ucht.
Atá iarom & cathaír glas airgdidi foa sudiu for lár in tige oc sirchoí.
Ango dano it brónaig a theglach occa cloístin.
Tri fuilt forsin mac sin it é tri fuilt ón id_est folt úani & folt corcorda & folt fororda.
Nocon fetursa indat ilgné dochuirther in folt fair nó indat trí fuilt failet fair.
acht rofetar is fil ní adagethar innocht.
Adcondarc tri cóectu mac for cathaírib argdidib immi.
ro bátár bonsimne i lláim in meic brecdérg sin & delg scíath a cind cach simni díb & ro bámárni feraib & ar cóic suili déc dessa do cháechad do & in sechtmad mac imblisen ro boi im chindsa do cháechad do ol Ingcel.
Samailte lat sin a Fir Rogain.
Ni handsa damsa on a samail.
Ro chi Fer Rogain co tarlaic a déra fola.
Dirsan dó il se iss ed gein n-imarbaga fil la firu Herend fri firu Alban ar gart & cruth & deilb & marcachas is líach is mucc remitéit mess damna flatha as dech tánic Herind insin.
Noídiu Conaire meic Etersceoli id_est Lé fri Flaith a ainm mblisdna fil ina áes.
Ni indóig lim cid trú dí ag na n-ilgne filet forsind fult fil fair.
inna ndath n-ésamail docorethar fair.
Is é a sainteglachsom sin na tri id_est maccóem fil imbi.
Mairg iuras in n-orgain for Lomna cid fó bíthin in meic sin.
Ni cumcid for Ingcel nela femmid dofortecat & & iar sin cia acca and.
Imda na ndaleman Atcondarc and sessiur ar bélaib na n-imdad cétna.
Monga findbudi foraib.
Bruit úandidi impu.
Deilge créda i n-aurslocud a mbrat.
It é lethgabra amal Chonall Cernach.
Focheird cach fer a brat immáraile & is lúathidir rothán mbualed is ing inda-áirthet do súil.
Samailte lat sin a Fir Rogain.
Ni handsa damsa ón.
Sé dálemain ríg Temra insin id_est Úan & Bróen & Banna.
Delt & Drucht & Dathen.
Nis dérband día ndáil ind reb sin & ní cluí a n-intliucht ocá ndáil.
It mathi ind óic fil and.
Tothoethsat a tri chumlund leó conraínfet comgním fri cach seser isin brudin & asluífet airib úair is a sídib dóib.
It é dalemain ata dech fil i n-Herind insin.
Mairg iuras in n-orgain fo ndeig sin.
Ni chumcid for Ingcel nela & & iar sin cia acca and.
Imda Tulchinne Druith Atcondarc and borróclaech ar bélaib na imdae cetnae for lár in tige.
Athis maíli fair.
Finnithir canach slébe cach finna ásas tríana chend.
Unasca óir immá ó.
Brat breclígda imbi.
claidib ina láim & noí scéith airgdidi & n-ubla óir.
Focheird cech ai díb i n-ardae & ní thuit ní díb for lar & ní bí acht óen díb fora bois & is cumma & timthirecht bech i lló ánli cach ae sech araile súas In tan bá háni do atconnarcus ocon chlis & amal dorecachasa fochartatár grith immi co mbátar for lár in tige uile.
Is and asbert ind flaith fil isin tig frisin clessamnach cotráncammár órbat mac bec & ni ralá do cless n-airiut cosinnocht.
Uch uch a phopa chaín Conaire is deithbir dam domrecacha súil féig andíaraid fer co tríun meic imlisen foraicce dul noí ndrong ní méti dosom a mdéicsin andíaraíd sin fichitir catha de or se Rofessar co dé brátha bas n-olc ar dorus brudne.
Gabais iarom na claidbiu inna láim & na scéith airgdidi & na ubla óir & fochartatar grith imbi doríse co mbátár for lár tige uile.
Dorat i mmoth aní sin & roléic a chles n-úad & asbert.
a Fir Chaille comérig ná laig a slige sligairdbi do muic fintai cía fail ar dorus tige do ámlius fer mbruidne.
Atá and or se Fer Cualgni Fer Gar Fer Rogel Fer Rogain dlomsait gnim nad lobur logud Conaire o maccaib Duind Desa ó comaltaib carthachaib.
Samailte lat sin a Fir Rogain.
Cia ro cháchain in laíd se.
Ni handsa limsa a samail or Fer Rogain.
Taulchinne rígdruth ríg Temrach clessamnach Conaire insin fer comaic móir in fer sin.
Tothóetsat tri nónbur ina chétcumscli leis & conrainfe comgním fri cach n-óen isin brudin.
immaricfa elúd dó ass cid crechtnaigthe.
ní chena nibu orta ind orgain cid fo bithin ind fir sin. Céin mair noda ainsed for Lomna.
Ni cumcid for Ingcel.
Imda na muccidi Atconnarc triar i n-airthiur in tige tri dubberrthae foraib.
tri forti úanidi impu.
tri dublenna tairsiu.
tri gabulgici úasaib hi toíb fraiged.
se dubassi dóib ar crund.
cia sút a Fir Rogain.
Ni handsa ol Fer Rogain tri muccaidi ind ríg sin Dub & Dond & Dorcha.
Tri brathir tri meic Maphir Themrach.
Céin mair nud n-ainsed mairg nod ngéna ar bá mó búaid a n.
anacail oldas a ngona.
Ni cumcid for Ingcel Imda na n-arad n-airegda Atconnarc triar n-aili ara mbelaib.
téora lanna óir for airthiur a cind.
teora berrbróca impu de lín glas imdentai di ór.
tri cochlini corcrai impu tri broit chrédumi ina láim.
Samail let sin a Fir Rogain.
Rosfetar ol se.
& Frecul & Forcul tri prímaraid ind ríg sin tri comais. tri meic Sídbi & Cuinge.
atbéla fer cech airm leo & conraínfet búaid n-echta.
Imda Chuscraid meic Concobair Atconnarc imduí n-aili.
ochtur claidbech inti & máethócláech eturro.
máel dub fair & belra formend leiss contúaset áes na brudni uli a condelg.
aildem di daínib hé.
cáimsi imbi & brat gelderg.
eo áirgit inna brot.
Rofetursa sin ol Fer Rogain id_est Cuscraid Mend Macha mac Conchobair fil hi ngialnai lasin rig.
A chometaidi im in t-ochtur fil immi id_est da Fland da Chummain da Áed da Chrimthan.
conroínfet comgním fri cech n-óen isin brudin & immaricfa élod dóib ass fría ndaltai.
Imda na foarad Atchonnarc nonbur for craund siúil dóib.
noí cochleni impu co lubun chorcrai & land óir for chind cach ae.
noí mbruit inna lámaib.
Rofetursa sin ol Fer Rogain.
Riado.
Ríamcobur.
Ríade.
Buadon.
Búadchar.
Búadgnad.
Eirr.
Iner.
Argatlam.
noí n-araid foglomma la tri primaradu ind rig.
Atbela fer cech ai dib & Imda na Saxanach Atconnarc isind leith atúaid din tig.
nónbur.
noí monga forbaidi foraib.
noi camsi fogarti impu noi lennae corcrai tairsiu cen delgae indib.
Noí manaise cromsceith déirg úasaib.
Rusfetamar ol se id_est Ósalt & a da chomalta.
Osbrit Lamfota & a dá chomalta.
Lindas & a da chomalta.
tri rigdomna di Saxanaib sin filet ocond ríg.
conrainfet in lucht sin búaid ngníma & Imda na ritired Atconnarc triar n-aili.
téora máela foraib.
tri lenti impu & tri broit hi forcepul.
sraigell i llaim cach ae.
Rusfetursa sin ol se id_est Echdruim Echriud Echrúathar trí marcaig ind rig sin id_est a thrí ritiri.
tri brathir iat.
tri meic Argatroin.
mairg iuras in n-orcain cid fo dáig in trir sin.
Imda na mbreteman Atconnarc triar n-aili isind imdai ocaib.
Fer caín ro gab a máelad hi cetud.
oclaíg leis co mongaib foraib. Teóra lenda cummascdai impu.
ó argit i mbrot caech n-ai díb.
tri gascid úasaib hi fraig.
samail let sin a Fir Rogain.
Rusfetar son ol se.
Fergus Ferde.
Fer Fordae.
Domaíne Mossud tri brithemain ind rig sin.
mairg iuras in n-orcain cid fo deig in trír sin.
Atbéla fer cach ae díb.
Imdaí na crutiri Atconnarc nónbur n-aile friu anair noí monga cráebacha cassa foraib mbroit glassa luascaig impu ndelce óir ina mbrataib failge glano immá láma ordnasc óir im ordain cach ae.
auchuimriuch n-óir mo chach muince aircit im brágit cach ae mbuilc co n-inchaib órdaib uasib hi fraig flesca findarcit inna lamaib.
Rofetursa sin ol se.
noi crutiri ind rig insin.
Side.
Dide.
Dulothe & Deichrinni.
Caumul & Cellgen.
Ól & Ólene & Olchoí.
Atbela fer cach ae leo.
Imdai da clessamnach Atconnarc triar n-aile isind airidi.
Teora caimsi hi foditib id_est hi cenglaib impu.
scíatha cethrocairi in ina lámaib co telaib óir foraib & ubla airgit & gai bic intlassi leu.
Rosfetursa ol se.
Cless & Clissíne & Clessamun tri clessamnaig ind ríg sin.
tri comais.
tri derbráthir.
tri meic Naffir Rochlis.
Atbéba fer cach ae léo.
Imdai tri n-anmed ind rig Atconnarc triar n-aili hi comfocraíb imdai ind ríg fessin.
Tri broit gorma impu & teóra caimsi co ndergintlaid tairsiu.
arrocabtha a ngascid úasaib hi fraigid.
Rusfetursa sin ol se id_est Dris & Draigen & Aittit.
trí anmed ind ríg tri meic Scéith Foilt.
Atbela fer cach airm leó.
Imdai na mac Badb Atconnarc triar nocht hi cléthi in tigi a tóesca fola trethu.
súanemain a n-airlig ara mbraigti.
rusfetursa sin ol se tri ernbaid úagboid triar orgar la cach n-áim insin.
Imda na fulachtori Atconnarc triar oc dénam fulochta i mberrbrócaib intlassib.
Fer findlíath & di oclaig na farrad.
Rusfetursa sin ol Fer Rogain tri primfulachtore ind ríg sin id_est in Dagdae & a da daltae id_est Séig & Segdae da mac Rofir Oenbero.
Atbéla fer la cach n-ae díb & Imda na filed Atconnarc triar n-aili and.
teóra landa óir tara cend.
Tri broit bric impu.
teora camsi co ndergintlaid.
teora bretnassa óir inna mbrattaib.
teora bunsacha uasaib hi fraig.
Rofetursa sin or Fer Rogin.
tri filid in rig sin id_est Sui & Rodui & Fordui.
tri comais tri brathir tri meic Maphir Rochétail.
Atbela fer cech fir dib.
congeba cach dias búaid n-oenfir etorro.
Mairg iuras ind orcain & Imda na foschometaidi Atconnarc and dá oclaech ina sessom os cind ind ríg.
Dá cromsciath & da bendchlaidiub mara occo.
lenna derca impu.
delci findairgit isna brataib.
Bun & Meccun sin ol se da chometaib ind ríg insin da mac Maffir Thuill.
Imda na cometaidi ind ríg Atcondarc nónbor i n-imdae and ar belaib na imdai cetnae.
mongae findbudi foroib.
berrbróca impu.
cochléne brecca & scéith béimnecha foraib.
claideb dét i lláim cach fir díb & cach fer dotháet isa tech.
fólóimetár a béim cosna claidbibni lomethar nech dul dond imdae den airíasacht dóib.
Samailte lat sin a Fir Rogain.
Ni handsa damsa ón.
Tri Mochmatnig Midi.
Tri Búageltaig Breg.
Tri Sostaig Slébe Fuait.
nonbor cométaide ind ríg sin.
Tothoethsat ndechenbair leó ina cetcumscliu & mairg íuras in n-orgain fó ndéig sin.
ni cumcid for Ingcel.
nelafemmid & & iar sin ciaacca and.
Imda Nia & Bruthni id_est da foss mési Conairi Atcondarc imdae n-aile n-and & días indi.
It é damdabcha balcremra.
Berrbróca impu.
It é gormdonna ind culmonga cumri foraib It é aurarda for étun.
It lúathidir roth búali cechtar de sech araili.
Indala haí dond imdai alaile don tenid.
Samailte lat sin a Fir Rogain.
Ni handsa damsa.
Nia & Bruthni da foss mése Conaire insin.
Is í días as dech fail i n-Herind im less a tigernae.
iss ed fótera duinni dóib & aurarda dia fult athigid in tened co menic.
Ní fil isin bith días bas ferr ina ndán andáte.
Tothoethsat tri nonbor leó ina cétcumscli & conrainfet comgnim fri cach & immaricfa elud doib.
iar sin cia acca and Imda Sencha & Dubthaig & Gobnend meic Lurgnig Atcondarc imdae as nesam do Conaire tri prímlaích inti it é cétlíatha.
Teora lenna dubglassa impu remithir medón fir cach ball díb.
Tri claidib duba dímóra leó.
siathir claideb ngarmnae cach ae.
No dídlastaís finnae for usciu.
Lágen mór i llaim ind fir medónaig id_est semmend trethe.
Dagere cuinge sesrige a crand fil indi.
Cressaigthe in fer medónach in lágin sin.
ingi ná tíagat a huirc ecgi essi.
benaid a hurlond fria bais co fá thri.
Lónchore mór ara mbélaib méit chore colbthaige.
Dublind úathmar and mescthus beós isin duiblinn isin.
mád chían co tairi a fobdud.
lassaid fora crund.
Indar lat is derc tentide bís i n-úachtur in tige.
Samailte lat sin a Fir Rogain.
Ni handsa.
Tri laích ata dech gaibthe gaisced i n-Herind id_est Sencha mac alaind Ailella & Dubthach Dóel Ulad & Goibnend mac Lurgnig.
ind lúin Cheltchair meic Utidir forricht hi cath Maigi Tured is sí fil i lláim Duibthig Duíl Ulad.
Ís bés dí ind reb sin in tan as apaig fuil námat do thesin dí.
is écen core co neim día fábdud in tan frisáilter gnim gona duine di manis tairi sin.
lassaid ara durnd & ragaid tria fer a himorchuir no tría chomdid lcomsid ind rígthaige.
mád fúasma doberthar di mairfid fer cach fúasma ó bethir ocond reib sin di ón tráth co araile & nis n-aidléba.
mád uchur mairfid nónbor cacha urchair & bid rí lrígdomna laire díbergae in nómad fer.
Tongu a tonges mo thúath bid sochaide forsa ndailfe deoga tonnaid innocht ar dorus na brudne ind luin Celtchair meis Guthidir.
Tongu do dia tonges mo thuath totoethsat tri chét lasin tríar sin ina cetchumscliu & conraínfet comgním fri cach tríar isin brudin innocht & maidfit búaid ríg lairig dibergae.
immaricfa elud dóib.
Mairg iuras in n-orgain for Lomna Drúth cid fó bíthin in triir sin.
ní cumcid for Ingcel & & iar sin cia acca and.
Imda trí n-aitech Fer Falga Atcondarc and imdae & triar inti.
Triar fer fortrén feramail fortamail nachta sella duini tairisethar fri án teóra drecha éitchi androchta ara n-imómon imcissin úath imdatuigethar celt clithargarb finna connách a chuirp imcháit agrind a rruisc roamnais tría fróech finnu ferb cen étaige imtuige co certsála sís.
La teóra monga echda úathmara ségda co slissu laích luind lúatar claidbiu balcbéimnechu fri bibdadu béim búrit fri teóra sústa iarndae cona secht slabradaib tredúalachaib tréchissi cona secht cendphartib iarndaib a cind cacha slabraide trummithir tinni deich brudamna cach n-ae.
Tri dondfir móra.
Culmonga duba echda foraib rosegat a ndí sáil.
Dá ndagtrían damseiche i mmedón cach ae.
it remithir sliastae fir cech dobdrolom cetharchoir fordadúna.
Iss ed étach fil impu celt asas tréu Ro cessa trillse dia cúlmongaib & sithrogait íarnd sithremithir cuing n-imechtair i lláim cach ae & slabrad iarind a cind cacha loirge & pistul iairnd asithremithir cuing n-úarmedóin a cind cecha slabraide & atát ina mbruc isin tig & is leór gráin a n-imcisin.
Ni fil isin tig ná beth ina foditin.
Samailte lat sin a Fir Rogain.
Sochtais Fer Rogain.
Is andsa damsa samail Ni fetursa do feraib betha manid hé in tríar aithech ucut ro anacht Cu Chulaind hi forbais Fer Fálga & ro marbsat id_est láech oca n-anacol & ní relic Cu Chulaind a mmarbad ara n-ingantai.
at é a n-anmand in trír sin id_est Srubdairi mac Dorndbruige & Conchend Cind Maige & Fíad Sceme mac Scípe.
Totoethsat tri chét leó ina cétchumscliu & conrainfet comgním fri cach tríar i mbrudin & día tuidchet foraib immach bid intechta tría críathar n-átha bar mbrúar lasin n-innas dofíurat cusnaib sústaib iarind.
Mairg iuras in n-orgain cid fó bíthin in trír sin ar nilach im ségond & is cendarraic comrac Ni cumcid for Ingcel nela femmid dofortecat.
iar sin cia acca and.
Imda Da Dergae Atcondarc imda n-aile and & óenfer inte & dá gilla ara bélaib.
dí moing foraib indala haí is dub.
alaile is find.
Folt derg forsind láech & abrait deirg lais.
Da ngrúad chorcorda lais.
Rosc roglas rochaín occa.
brat úanidi immi.
léne gelchulpatach co ndergintlaid imbi.
claideb co n-imdurnd dét ina láim & arric airechtain cacha imdae isin tig di lind & bíud oss é cossalach oc timthirecht i tslóig Samailte lat sin a Fir Rogain.
Ni handsa.
Rofetursa inna firu sin.
Da Derga insain is laís dorónad in bruden & ó gabais trebad niro dúnait a doirse ríam o dorigned acht leth día mbí in gáeth is fris bís in chomla & o gabais trebad ní tuccad a chairi do thenid acht no bíd oc bruith bíd do feraib Herend.
in días fil ara bélaib dá dalta dosom in dá mac sin id_est dá mac ríg Lagen id_est Muredach & Corpri.
totoethsat trí deichenbair lasin triar sin ar dorus a tigi & maidfit búaid rig lairig dibergae & immaricfa elud dóib ass iar suidi.
Céin mair nodo ansed for Lomna.
Bá fer búaid a n-anacail oldás búaid a ngona.
Bátár anachthae cid fó bíthin ind fir sin.
bá túalaing a chomairgi in fer sin for Lomna Drúth.
Ní cumcid for Ingcel.
nela.
iar sin cia acca and.
Imda na trí níad a sídib Atcondarc and imdaí & tríar indi.
tri bruit dergae impu & teóra léne derga impu & tri fuilt derga foraib.
derga uli cona fíaclaib.
Tri scéith derga úasaib.
Tri gaí derga ina llamaib.
Tri heich derga ina sríanaib doib ar dorus brudne.
Samailte lat sin a Fir Rogain.
Ni handsa.
Tri nia dorónsat goí i sídib.
Is í dígal doratad foraib la ríg síde a n-orgain co fá thrí la ríg Temrach.
Is é rí dedenach lasa n-orgiter la Conaire mac n-Etersceli.
Asluífet airib ind fir sin.
do chomallad a n-orgni dodeochatár sech ní génaiter ní génat nech.
iar sin cia acca and.
Imda na ndorsairi Atcondarc and triar for lár in tige ocon dorus.
Teóra lorga brebnecha id_est tolla inna lámaib.
Is lúathidir fíamain cach ae díb timchull araile dochom in dorais.
Berrbróca impu it é breca & bruit lachtnae leó.
Samailte lat sin a Fir Rogain.
Ni handsa.
tri dorsaide ríg Temrach insin id_est Echur & Tochur & Tecmang tri meic Ersand & Chomlad.
Tothoethsat an tri chomlín leó & conrainnfet búaíd fir etarro & immáricfa elud dóib cidat créchtaig.
mairg iuras i n-orgain for Lomna Druth.
ni cumcid for Ingcel & & iar sin cia acca and.
Imda Fir Chaille Atcondarc and ocon tenid airtheraig fer maeldub co n-óensúil lais & óenchoiss & óenláim & mucc maeldub dóithe laiss for tenid ocsí oc sírégim.
ben bélmar már inna farrad.
Samailte lat sin a Fir Rogain.
Ni handsa.
Fer Caille cona muic & a ben Cichuil.
Atát a aídni thechta lasin n-aidchi farrridse innocht Conaire.
Dirsan dond aígid ruidfes etorro.
Is di gessib ém do Conaire Fer Caille cona muic.
mairg iuras in n-orgain for Lomna.
ni cumcid for Ingcel.
iar sin cia acca and.
Imda tri mac mac Baise di Bretnaib Atcondarc and imdae & tri nónbor inti monga findbudi foraib it é comalli.
cochléne dub im cach n-óenfer dib & cenniud find for cach cochull & cuirce derg for cach cenniud díb & delg n-íarind i n-aurslocud cach cochaill & claideb dub dímár fó brut cach fir díb & no dídlastaís finna for usciu & scéith co faebur chonduala foraib.
Samailte lat sin a Fir Rogain.
Ni handsa.
Diberg tri mac mac Báithse di Bretnaib insin.
Totoethsat tri nónbor leó ina cétchumscliu & conraínfet búaid fir etorro.
iar sin cia acca and.
Imda na fursiri Atcondarc and tríar forchuitbidi hi cind tened tri bruit odra impu o no betís fir Herend i n-óenmagin & cé no beth colaind a mathar lathar ar bélaib cach fir díb ni foelsad nech díb cen gári impu.
Coí hi fil in trichoit issin tig ní ermada nech díb a suidi nách a lige lasin tríar cuitbidi sin.
nách tan tosnaidle súil ind ríg tibid la cach ndéscin.
Samailte lat sin a Fir Rogain.
Ni handsa.
Máel & Mlithi & Ádmlithi.
Tri cuitbi ríg Hérend insin.
Atbéla fer la cach n-ae & conraínfet búaid fir etorro.
mairg iuras in n-orgain for Lomna & & iar sin cia acca and.
Imda na ndeogbaire Atcondarc and imda & triar indi tri bruit glaslúascacha impu.
Cuach usce ar bélaib cach fir díb & popp do birur for cach cuach.
Samailte lat sin a Fir Rogain.
Ni handsa.
Dub & Dond & Dobur.
lDorchae Tri deogbairi rí Temrach insin t-meic Lai & Aidchi.
iar sin cia aca and.
Imda Náir Tuathchaích Atcondarc and fer tuadcháech co súil millethaig cend mucce lais for tenid os sí oc sírégim Samailte lat sin a Feir Rogain.
Ni handsa damsa a samail.
Nár Túathcáech sain muccid Boidb a Síd ar Femin nach fled oca rabi riam dodórted fuil occe.
Comérgid súas trá a fíanna fe Ingcel dochom in tige.
Cotaéirget iarom la sodain na díbergaig dochom na brudne & fochartatar a ndord n-impi.
Tá chéin for Conaire cid so.
Fíanna ar thig or Conall Cernach.
Óic dóib sund ol Conaire.
Ricfaider a les innocht or Conall Cernach.
Is iar sin dolluid Lomna Drúth riasin slóg isin mbrudin.
Bensait in dorsaire a cend de.
Fochres iarom isin mbrudin co fá thrí & dorralad eiste co fá thri feib dorairngertsom fessin.
Dothic iarom Conaire immach asin bruidin & drécht día muintir lais & ferait comlond frisin slóg.
dofuitet se la Conaire ríasíu rosassad a arm.
Adainter iarom in bruden co fá thrí & dorróbdad anall co fa thrí.
rodet ní íurtha ind orgain mani gabtha gním n-aithergaib co Conaire.
Dotháet Conaire do saigid a harm iar sin & gebid a erred cathaigthe imme.
gabaid glés n-imberta a arm forsna diberga cosin mbudin ro boí.
Tofuitet dano sé chét lais iar saigid a airm inna chétcumscliu.
Ro gab roiniud forsna díbergae iar sudiu.
Atrubartsa fribse for Fer Rogain mac Duind Desa.
O beit fíanna fer n-Érend & Alban co Conaire ar thig ní iurthar ind orgain mani millter a bruth & a gal Conaire.
Bid gar úar dosom ón or na druid ro bátár immalle frisna dibergae bá hé milliud són dobertatár conid ragaib roluigi dige Dolluid Conaire issa tech iar sin & conatech dig.
Deog dam a phopa Meic Cecht for Conaire.
Ní hé ord ro ngabus úait co sse ém for Mac Cecht tabairt digi dait.
Atát dálemain & deogbairi lat tuicet dig dait.
In t-órd ro ngabusa úait co sse to imditiu o beit fíanna fer n-Erend & Alban deit imon mbrudin raga slan úadib & ní raga gai it chorp.
Cuindig dig cot dálemnu & cot deogbairiu Is and sin conatecht Conaire dig coa dálemnaib & coa deogbairib ro bátár isin tig.
Nis fil and chetus ol seat ro dóirteá forsna tenti na lennand ro batar isin tig.
Ni fúaratar na deogbaire dig dó isin Dothrae.
id_est aband & ro boí in Dothra tríasin tech.
Is and conaitecht Conaire dig aridisi.
Deog dam a data a Meic Cecht is cumma dam ce bát é éc tíasur ol atbél chenae.
Is and sin tra ro lá Mac Cecht rogu di láthaib gaile fer n-Erend ro batár isin tig.
dús in bat imchomet ind ríg bád dethiten dóib.
lbád chuingid dige dó.
Iss é ros frecair isin tig Conall Cernach & ba lond laside in comram & baí fích doside do grés iar tain fri Mac Cecht.
Léic dúinni comet ind ríg or Conall & eirgsiu do chuingid na digi úair is cucut conaitegar.
iarom Mac Cecht do chuingid na dige & gabais Lé fri Flaith mac Conaire fo axail & in cuach órdae Conaire i mberfide dam co tinni. birt a scíath & a dá gai & a claideb.
birt inber in chore id_est inber iairnd.
Farrumaí immach cucu & dobert mbulli dond inbiur iarind ar dorus na brudne & tofuit nónbur cacha buille.
Dogní iarom fáenchles don scíath & faeborchles don claidiub imma chend & tobert fobart mbidbad forro & tofuitet sé lais ina chétchumscliu.
teit iar sligi cét tría budin sechtair.
Imthússa lochta na brudne iss ed chestnigther sund colléic.
Atraig Conall Cernach & gebid a gaisced & imsoí dar dorus na brudne & timchellaid a tech & dofuitet lais & díchuirid na diberga dar teóra fuithairbi ó brudin sechtair.
maídid búaid ríg & tintaíd i mbrudin & sé créchtach.
Tic Cormac Cond Longas & a noí céli malle fris.
doberat a cumscliu forsna diberga & dothuitet ndeichenbor la Cormac & noí ndeichenbor la muintir & fer cech airm & fer cech fir & maídid Cormac lecht airig díberga.
immáric elud dóib cérbot crechtaig.
Tecait in tríar Cruithnech a brudin sechtair & gabait gles immerta a n-arm forsna díberga & dofuitet ndeichenbor leo & immaric élud dóib cíarbat crechtaig.
Tecait in nonbor cuslennach immach & imrubat a ngnim forsna diberga & immáric elud dóib.
fil and trá acht is fota fri haisnis is tophlíúin menman is búadred do chétfaidib is emiltius fri hestidib is imarcraid n-innisen tíachtain darna nechib inundaib fo dí. acht tancatár iar n-urd lucht na brudne immach & ro fersatár a comlonna forsna diberga & dotuitset leó amal ro radi Fer Rogain & Lomna Druth fri Ingcel id_est no theiged lucht cecha imdae béus co fertaís a comlond & imrulaítís ass iar sin.
Connach farcaib i mbrudin i farrad Conaire acht Conall & Sencha & Dubtach.
Frisin mórbruth iarom & fri mét in chomlaind ro fer Conaire dofic a mórthart ítad & aplis do thám arnach fúair a dig.
Ó 'tbath iarom in rí dotháegat in triar út a brudin immach & nos gabat sáebglés ndíberge forsna díbergaib & imthíagat o brudin co créchtach aithbris & athgoite.
Imthússa Meic Cecht im luidside co ránic Tiprait Casra ba occus dó i mbuí hi Crích Cúaland inna farrad & ní fúair lán a chúaich inti di usci id_est in cúach orda Conaire ronuc ina láim.
Dorimchell rígusciu Herend ría matain id_est Buas.
Boand.
Banna.
Berba.
Neim.
Luae.
Laígdae.
Sinand.
Síur.
Slicech.
Samaír.
Find.
Ruirthech.
ni fúair lán a chúaich di usci intib.
Toróchell dano prímlocha Herend ría matain id_est Dergderc.
Loch Luimnig.
Loch Rí.
Loch Febail.
Loch Mesca.
Loch n-Erbsen.
Loch Laíg.
Loch Cúan.
Loch n-Echach.
Mórloch & ní fúair lán a cuaich di usci intib.
co ránic Úaran n-Garad for Maig Aí. Atroasidé a dícleth n-airi co tuc lán a chúaich ass & docer in mac foa choim.
Dodeochaid iar sudiu co tánic brudin Dá Dergae ría matain.
In tan dodeochaid Mac Cecht triasin tres fuithairbi dochom in tige is and ro boí días oc béim a chind do Conaire.
Benaid iarom Mac Cecht a chend dondala fir adchomaic a chend do Conaire.
Ro boí dano in fer aile oc élúd ass cossin chind dochoemnacair coirthe cloche fo chossaib meic Cecht for lár na brudne toléice dond fiur aile occa rabi a cend tara chóeldruim co rróemid a druim and.
Benaid Mac Cecht a chend de íar sudiu.
Dórtais Mac Cecht in cúach n-usci in n-airsci & imméde Conaire.
Asbert iarom cend Conaire iar tabairt ind usci ina médi & inna ersci.
Maith fer Mac Cecht fó fer Mac Cecht.
dobeir dig conoí ríg dogní echt.
Mac Cecht iar sudiu iarom i ndegaid in madma. Iss ed tra ármit araile libair and so conna torchair acht uathed mbec im Conaire id_est nónbor nammá.
ní mór ma doerna sceóla indisen scél dona fíannaib ro bátár ar tig doib.
Baile i rrabatár míle & in cach míli ní érna acht óenchoiciuir díb ass id_est Ingcel & a dá bráthair id_est tri meic uí Chonmaic id_est Ecell & Tulchinne.
id_est Dartaid na Diberca Luid iarom Ingcél i n-Albain iar tain & gabais rigi dar esi a athar ó ruc buaid ríg alathúathi leis dia thig.
Is s ed im is slicht i llebraib ailib and & is dochu combad Cethracha lcoíca do thutim do lucht na brudne.
teóra cetraimthe do thutim dona díbergaib.
a n-áentrían nammá do élúd ónd orgain.
In tan dano ro boí Mac Cecht fora áltaib isind ármaig cind in tres laí co n-accai in mnaí sechae.
Tadall lat ille a banscál for Mac Cecht.
Ní laimim a dul ol in ben lat graain & t'omun.
Ro boi úair damsa di sudiu a ben for Mac Cecht.
Nod gaibim for fir mo enig & mo faesaim.
Adella in ben chuice iarom.
Nocon fetursa ol se in cuil bá in corrmíl bá in sengán nom gaib isin crecht.
Ecmaing bá mongach meic thire ro boí and connici a dá gúalaind isin crecht.
Ro gab in ben ar but & dosrenga asin crecht & dobeir lán a bél lais ass.
Is sengan sentalman ém or in ben aní seo.
Tongu do dia toinges mo thúath for Mac Cecht níbu mó limsa oldás cuil lcorrmíl sengan sind.
Atbath dano Lé fri Flaith mac Conaire fó oxail Meic Cecht.
ro leg bruth & allus in miled hé.
Dolluid Mac Cecht iar sin iar nglanad ind áir cind in tres laí & dosrenga Conaire lais fora muin co ro adnacht hi Temraig hé ut alii dícunt.
Doslui Mac Cecht iar sin hi Conachta id_est ca chrích fessin co ndernad a leges i mac Maig Bréngair.
conid de ro len in t-ainm a mmag do ingor Meic Cecht id_est Mag mac Brénguir.
Asluí dano Conall Cernach o brudin & dochúatar tri gai triasin láim i mboí in scíath dó.
iar sin co rránic tech a athar & leth a scéith inna láim & a claideb & brurech a dá gai. Forránic iarom a athair i ndorus a liss hi Talltin.
Lúatha coin dotroiphnetár a maccan for a athair friss.
iss ed ron bí do chomruc fri ócu ón a senlaích for Conall Cernach.
Scéla lat didiu na brudne Da Dergae ol Amorgin.
In beó do thigernae.
Nocon beó im for Conall.
Tongu do dia toingthe mórthúatha Ulad is midlachda dond fir dodeochaid ass i mbethaid íar fácbáil a thigerna la náimtiu i mbás.
Nidat bána mo chrechtasa a senlaich ol esseom.
Doadbat a láim scéith dó forsa rabatár tri crecht iss ed adcoimced In scíath trá immardítnestar iss ed ros anacht.
Ind lám dess im immarobrad for sudi co rrici a dá cutrummae.
Ro cirred iarom ind lám sin & ro hathchummad & ro crechtnaiged & ro críatrad acht conácaibset na féthi frisin corp cen etarscarad innád rabae in sciath ocá imdegail.
Ro fích ind lám sin innocht a maccáin ol Amorgein.
Fír son a senlaích ol Conall Cernach is sochaide día tard deoga tonnaid innocht ar dorus bruidne.
Imthús im na ndibergach cach óen terna díb o brudin dollotar cosin carnd dodrónsat isind aidchi remideogaid.
bertatar cloic cach fir beógaíti leo ass.
Conid ed ro márbad dib oc brudin fer cach clochi fil hi Carnd Leca.
amen finit.
Slicht Libair Dromma Snechta inso
Orgain Brudne Uí Dergae trá iarna remscélaib id_est iar Tesbaid Etaíne ingine Ailello & iat Tromdáim Echdach Airemón & íar n-Aisnéis Síde Meic Óic do Midir Breg Leith ina síd.
Conaire mac Eterscéli meic meic Ier di Ernaib Muman is é ro hort isin brudin seo.
Mess Búachallo dano a máthair ingen sidé Echdach Airemon & ingen ingine Étaine ut diximus.
Conid Conaire ó máthair do Echdaig id_est Conaire úa hEcach id_est mac ingine ingine Echach hé.
Is ed fodrúair a orcain hi cinta Echdach ar is áes síde Breg Leith dorinólsat in n-orgain fo bíth tonaidbrecht forro a síd oc cuinchid Étaíne la Echdaig.
Ros dolbsat iarom lucht in tsíde sin hi slúagu & dollotár do inriud Maige Breg & tarfás samlaid do Chonaire.
Ecmaing ba tír dudlotar ar is hé rí insin loingside siabrai.
argabaissom flaith i ndíaid a athar & asbert Ninión druí bátar n-é airchoilte a flatha. arná hechtrad a Temraig cach nómaid aidche & ní fuinmilsed gata ina flaith. na gabtha díberg.
ní áirsed augra in dá túathmaíl túath Maugnae.
ná foíed hi taig asmbad ecna soilse iar fuiniud gréne & Slicht na cíni béos.
Mane Milscothach mac Carbad & Gér mac uí Necae & tri meic uí Thoigse it é nod n-ortatar Conaire tre chomarli Ingceóil.
Dobreth Geer mac ui Necae hi rráith fri Ingcél im orgain no thogfad i n-Hére dó.
Roda nertsatside do chomollod fri Ingcel a n-ebred Mani Milscothach.
Asbert Mani ba liach bruden do orgain fo déig Conaire.
Is de no geibed Ingcél gr úad & fír ui Necae.
Tri ba hé a llin ocund orgain Is ed dollotár riam i n-Alpain do chor a ndíbergae and ar nír léic greim Conairi doib a cor in n-Here.
Conid iar sin tancatar Hérind a llín cétna & ortatár brudin.
Conid Bruden Uí Derga cona fúasaitib & cona slechtaib & cona remscélaib amal adfiadar i llebraib insin anúas a bith samlaid.