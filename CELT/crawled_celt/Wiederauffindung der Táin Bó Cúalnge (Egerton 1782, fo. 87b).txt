Cethardo connadur da gach eladuin is cuinncesta don eladuin si na Táno
Loc dí cétamus lige Fergusa maic Róich áitt in rohadnucht ar Mag n-Ái
Tempus autem Díarmato maic Ceruaill in regno Hibernie
Perso dí Fergus mac Róich ar is hé rothirchan dona h-éxib archena
A tucaid sgríbinn dono dia n-dechaid Senchán Torpéist cona trí cóica rígécius mnáib maccuib scéo ingenuib léo do shaigid Gúaire ríg Connacht
Fuidis didu Gúaire essomuin friu & rusnothrastar mís for bliadain fo gléri gach maithiusa
Forellsid inn écis autem for mianuib decmuici ardáig enich Gúairi do brith & rofrestuil in Cuimdiu inechgresa in ríg tar a chent gu m-but óga a n-ocobair
Maruhán mucaid immorro sanct n-amra fáith is dech búi hi n-Éri is ann bátar na himtolta di ocus is hé rustairbir tar a chenn genmothá fír ind flatha fesin didu Marbán laithi n-ann co tech na trommdaime iarna n-ógréir uli d'aithe a n-indligid foruib
Cuingis immorro ar na h-écsib risi boo Cúalgne do fhaisnés do
‘Ro-m-gab imtholta im erscéluib Táno do fhaisnéis dam’
Ro-lá side socht for na h-éxib óthá ollamain gu mac forrm ar rob ainfethaig firu h-Érenn a n-imthús Táno cosin anall
Ní fríth didu acu archena ícc na cesta sin
Dú-s-mbert Marbán iarum:
‘ó nár'damuir dono fodeisni dligi don ríg imorna indligthecha gautuim-si nem & talam foirb & berid tríst & mallachtuin nóem nh-Érenn im beith dá oidchi i n-óenmaigin co tuidecht na Táno lib’
Cuirit immorro inn égis mórchúairt h-Érenn & Alban dia fochmurc
Sóut co tech Gúaire aitherruch conustann allin náem mac math;sc eisidi
‘Is hí mo airle dúib’ ol sé 'naeim h-Érenn do accomul i n-óenmaigin for lige Fergusa maic Róich & tredan trí laa co n-aidchi for in g-Cuimdid imo thodúscud dúib dús in fuigbithi in imcomurc
Gnísitt samlaid
Cinn teora laithe iarum atfraigh Fergus tria fertuib in Chuimded dóib et ro-chachuin Táin dóib ina lige ro-latur h-úad ina shesam ar a airdi
Conutaing didu Senchán & rocuir hi cairtlibur