Do Thochmarc Edaine
Bai ri amra for Eirinn do Thuathaib De a chenel, Eochaid Ollathar a ainm.
Ainm n-aill do dano an Dagda, ar ba hé dognith na firta & conmidhedh na sina & na toirthe doib.
Ba head asbeirdis combo dé asberthe Dagda fris.
Bai ben la hEalcmar an Broga Eithni a hainm.
Ainm n-aill di Boand.
Atacobair an Dagda dó a cairdeas collaidi.
Aroét an ben on Dagda acht nibad oman Ealcmaire, ar med a chumachtai.
Faidis an Dagda iarum Ealcmar n-uad for turus co Bres mac n-Ealathan co Mag n-Inis, & dogeine an Dagda tincheadla mora for Ealcmar oc dul nuad, cona tisad i fairthi a muichi, & diuchtrais dorcha n-aidchi aire, & argart gortai & itaid de.
Dobert imorchora mora fair, co torchaidh mísa fri haenla.
Fo bhith, asbertsom conicfad ider lá & aidchi dia thig afrithisi.
an Dagda co mnai n-Ealcmair coléig co mbert mac dó Aengus a ainm, & ba slan an bean dia galar ar cind Ealcmair, & nir airigistair & fuirri a bine teacht a coibligi an Dagdai. Birt an Dagda a mac coleigh for altrom do tig Midir i mac Brig Leith i Teathbai.
Alta Aengus i ssuidiu co cend mbliadna.
Cluichemag már la Midir i mac Brig Leith.
Tri a mac ann do maccaemaib thiri Erenn, & tri a ingin d'inginaib thiri Erenn.
Aengus bá toiseach doib uili ar med a grada la Midir, ar caime a delba & ar suíri a ceneoil.
Ainm do dano an Mac Ócc, a n-asbert a mathair:
‘Is óc an mac doronad i tosach lai & ro geinir etir & fescur.’
Fearais Aengus deabaid fri Triath mac Feabail vel Gobair, do Feraib Bolc, ba leaththuiseach don cluichi & ba dalta do Midir.
Nibo menma la Aengus a acallaim do Thriath, co n-epert:
‘As imnead dam mac an mogad dom acallaim'—ar doruimin Aengus co sin robo Midir a athair, & ba toich do rigi Breag Leith fadeisin, & ni fhidir a chairdeas frisin Dagda an tan sin.’
Friscart Triath co n-epert:
‘Ni ferr liumsa,’ or se, ‘in t-amus dona fes mathair vel athair dom acallaim.’ Aengus iarum for cai & dubai docum Midir iarna athaisiugud do Triath.
‘Cid sin?’ ol Midir.
‘Triath rom chain, & dorrubai frim eneach nad fil mathair na hathair lium.’
‘Is gó,’ ol Midir.
‘Ceist,’ ol Aengus, ‘cia mo mathair, can dom athair?’
‘Ni hannsa.
Eochaid Ollathar do athair,’ ol Midir, ‘& Eithni ben Ealcmair an Broga do mathair.
Misi dot alt fó clith ar Ealcmar, arnabad tocrad do denam dia chind.’
‘Tairsu liumsa,’ ol Aengus, ‘conomm ardama m'athair, arnach rabasa fo clith ba sire fo aithisib Fer mac Bolg.’
Docomlai Midir iarum & a dalta leis do agallaim Eachach, co mbadur i n-Uisneach Midi a medon Erenn, ar ba hann bai teach n-Eachach, daig ba comfadai uad for cach leth ind Eiriu fodeas & fotuaid, sair & siar.
Co fairrnechtar Eochaid ara cind a ndail.
Congair Midir in ríg leis for leith do agallaim in meic.
‘Cid is ail don oglaech-sa nach tainig riam?’
‘Is ail do a aidide, dia athair & ferand do tabairt do,’ ol Midir, ‘ar ni comadais do macsu can ferann & tusa a righi n-Erenn.’
‘Is fo chean dó,’ ol Eochaid, is mac dam.
An ferand dutracarsa dó ni folam fos' ‘Cia ferand sin?’ ol Midir.
‘An Brud fri Boind atuaid,’ ol Eochaid.
‘Cia fil i suidugud?’ ol Midir.
‘Ealcmar,’ ol Eochaid, ‘in fer fil and.
Ni hail dam a crad ni bus mo.’
‘Ceist, cisi comairli doberi & don mac sa?’ ol Midir.
‘Tatham do,’ ol Eochaid.
'Tiad dia Samna isin mac Bruig, & tuicead gaisgead fair.
La side & caincomraic sin la firu Erenn, & ni bi neach a fhuath a cheili and, & bied Ealcmar a Cnuc Shide an Broga cen gaisced fair acht gablan findchuill ina laim, & a brat diabal imi, & dealg n-oir ina brutt, & tri isin cluichimuigh ara belaib oca cluichi, & teis Aengus chuici, & domaithi do dia marbad, & is tacar do nin rubai nir gona acht coro ingealla a réir dó, & bad sí riar Aengusa rigi laí co n-aidchi isin Bruigh, & ní leicisiu a ferand do Ealcmar co targha mo reirsea, & bad ed tacra Aengusa iar tiachtain is i mbithdisli dorochair do a ferand ar anacal Ealcmair arnach ro marbad; & is rigi laí co n-aidchi conatechoir, & asbeirsom ‘is laib & aidchib dochaiter an doman.’
Dochomlai Midir iarsin dia crich & a dalta lais, & gabais Aengus gaisced immon Samain sin ar cind, & doluid isin mac Bruig, & foceird Aengus eisce im Ealcmar co n-ingeall do dia anmain rigi lai co n-aidchi ina ferand.
Anais in Mac Óc ann a lla n-isin fo cetoir & in n-aidchi d'adhaig a rigi an tiri & muindter Ealcmair dia reir.
Doluid Ealcmar arabarach do faedredh a feraind don Mac Óc, & bages bada mora occa.
Asbert in Mac Ócc ní leicfed a ferann uad conid reilgedh a reir an Dagda ara mbelaib fer n-Erenn.
Fogellat iarum an Dagda.
Concertasidhe cor & caich amal a indell.
‘Is lasin n-oclaech sa a feacht sa a ferand as da reir seo’, ol Ealcmar.
‘Is deithbir ón,’ ol an Dagda; ‘ro slecht do baegholsa llo sidhe & caíncomraic.
Tartais do ferann ar th'anacal, ar ba caime lat do ainim oldas do thír, & rot biasu tír limsa chena, nábó hingoiri duit oldas an Brug.’
‘Cia hairm son?’ ol Ealcmar.
‘Cleiteach,’ ol an Dagda, ‘cusna tri tirib fil ime, do macraid gach día isin Bruig ar do belaib oca cluichi, la hurthorad Boindi do thomailt duit asin ferann sa.’
‘Is maith,’ ol Ealcmar, ‘dogentar samlaid,’ & beirthi i n-imirghi a Cleitech.
lar sin dognith dún and lais, & anais an Mac Óc isin Bruig ina ferand.
Iar sin doluid Midir dia bliadna do aithreos a daltai don Bruig, co fairnic an Mac Óc for duma Sidhe an Brogha a llau na Samna, & na dí macraid ara belaib oca cluichi isin Bruig, & Ealcmar fora duma Cleitich alla andes oca ndeicsin.
Astui debaid itir na macu issin Bruig.
‘Nirod gluaisea,’ ol Midir frisin Mac Óc, ‘fo dháig Ealcmair, arnara torbara a mmagh.
Ragadsa do edargairi etam.’ iarum Midir, & níbó reidh dó a n-edarscarad.
Doleicidh bir cuilind do Midir, co tobert a lethshuil asa chind ocon edargairi.
Doluid Midir & a lethshuil ina durn docom an Meic Óic, & asbert fris:
‘Ní má tudchadhsa do fhis scel uait, conam fil fo athais, sech ní rochim fon ainim a tir doroacht do imchaisin, & a tir oa tudchadh ní róás in fecht sa.’
‘Bidh gó son,’ ol an Mac Óc.
‘Raghasa có Dían Cecht co tudchaid dot íc, & bid lat do ferand fodein & bid lat an ferand sa, & bid slan do shuil cen athais cen ainim airi.’ an Mac Óc co Dian Cecht ‘co ndeachaidis liumsa,’ ar se, ‘do tesarcain mo aidi ro cailled dia Samna isin Bruig.’
Doluid Dían Cecht & icais Midir corbó slán.
‘Is maith mó turas ifeachtsa,’ ol Midir, ‘o rom icad.’, ‘Bid fir ón,’ ol in Mac Ócc.
‘Ansu sund co ceand mbliadna co n-aicter mo fiallachsa & mo muindtersa & mo theglach & mo ferand.’
‘Nocho n-anab,’ ol Midir, ‘acht minam bé a lógh airi.’
‘Cid logh ón?’ olan Mac Óc.
‘Ni hannsa.
Carpad bus fiú cumala,’ ol Midir, ‘& deichealt mo dingmala, & ingen bus ailldem a n-Eirind.’
‘Ata liumsa on,’ ol an Mac Óc, ‘an carpat & in deichealt bus dingmala duit.’
‘Atá dono,’ ol Midir, ‘inn ingen doroscai di ingenaib Ereenn ar chruth.’
‘Cissi airm i tá?’ olan Mac Óc.
‘Atá la hUltaib,’ ol Midir, ‘ingen Ailella, Edain Echraidi ingen ríg na raindi airtherthuaiscertaighi na hErenn, is i as cainem & is minem & is morailldem a n-Erinn.’ in Mac Óg dia cuinchidh co mbaí a Muigh Inis og tigh Ailella.
Ferthai failti friss, & anais teora haidchi and.
Raidhis a aitheasc & sluindti ar cenel.
Asbert ba do chuindchid Edaine doluid.
‘Nis tiber deit,’ ol Ailill, ‘dágh ní rochaim bá fort ar suiri do cheniul, ar med do cumachtai & cumachta th'athar.
Cach a dénai frim ingin do meboil ni rochar fort itir.’
‘Níba hedh ón,’ ol an Mac Og, ‘nois ciursa díttso fó chetoir.’
‘Rod bia son,’ ol Ailill.
‘Findamni uaitsiu,’ ol an Mac Og.
‘Ni hannsa,’ ol Ailill.
‘Dá magh dég do shlaidhi uaidsiu damsa im ferandsa do neoch fil fo dithraib, & fedaib, co rabad do grés fri geilt do ceithrib & fri trebad do dainib, fri cluichi & ceiti, fri dab & dunadha indtib.’
‘Dogentar,’ ol in Mac Óg.
Dothaet dia thig, & caínis a imnead frisin Dagda.
Dognither la suide mag do shlaidhi a n-aenaidchi a ferand Ailella.
It e anmanda na muigi ann so Mag Macha, Mag Leamna, Mag n-Itha, Mag Tochair, Mag n-Dula, Mag Techt, Mag Li, Mag Liné, Mag Murthemné.
O doronadh tra ind opair sin lasin Mac Óg, luid dochum Ailella do chuindchid Édaine.
‘Níis bera,’ ol Ailill, ‘co ruga da primusce déc asin ferand sa docum mara do neoch fil a tibradaib & mointib & seiscnib, do thabairt thoraid o muirib do thuathaib & cenelaib, do thirmugudh thiri & talman.’
Doluidside dono dochum an Dagda do chaíniud a imnid fris.
Dognith la suidhi da primusce déc do dirghiudh dochum mara a n-aenaidchi iar sin.
Ni haicesa and riam co tici sin.
It e anmanda 'na n-usce Find & Modornn & Slena & Nas & Amnas & Oichén & Or & Banda & Samair & Lóche.
Ó ro scachadar tra na hopra sa, doluid an Mac Og do acallaim Ailella do chuindchid Etaine chuici.
‘Niss bera conda dergle, ol niam biasa ní di maith na hingine iarna breith daitsiu acht a rrus fo cedoir.’
‘Cid condaighi chucum a fecht sa?’ olan Mac Óg.
‘Condaigim’, ol Ailill, ‘comthrom na hingine damsa deór & argad, ar is Isin mo chuid dia lóg; an ndorignisiu co sé, dia claind & dia chenéol a torbai.’
‘Dogentar,’ ol in Mac Óg.
Fochres for lar thigi Ailella, & dobreth a cutromu airi dé ór & argad.
Forfhacbad and índmasin la hAilill, & birt Mac Óg Edain lais dochum a thighi.
Ferais Midir failti frissin daim sin.
Foidh Etaín la Midir in oidchi sin, & dobreath dechelt a dingmala & a carpad do arabarach & ba buidech dia dalta.
Anais iarum bliadain lain isin Bruig a fail Aengusa.
Dochoid Midir dia chrich dia bliadna do Brigh Leith, & birt Edaín leis.
Asbert an Mac Óg fri Midir in la luidhi uadh:
‘Faitchius duit frisin mnai na mbere lat fo diach na mná uathmairi amaindsi fil ar do chind co meid fis & éolus & cumachtai feib ro ngab a cenel,’ ol Aengus.
‘Sech ata mo briatharsa & mo comairghi fria ar Tuatha Dé Danann’ Fuamnach bean Midir di claind Beothaig meic Iardanel.
Ba gaeth & ba trebar & ba heolach hi fis & cumachtai Tuath De Danann, ar bá Bresal drui roda alt co n-arnas do Midir.
Feraisi failti fria a fer fri Midir, & raidis an ben már di brian friú.
‘Tairsiu, a Midir,’ ol Fuamnach, ‘coro thaispenar duit do tech & do thechta feraind cona dá cathair ingen in rig dom aithis.’
Dorochell Midir la Fuaimnig a ferand n-uili, co tarfaid do a dliged & do Edain, & dobert Édain dorisi fri Fuaimnigh iar sin.
Luidh Fuamnach reimib isa teach cotalta i codlad, & asbert fri hEdain:
‘Suide somna i tudchadh.’
Amal dofeisigh Edain isin cathair for lar an taigi nos ben Fuamnach co fleiscc caerthinn corcrai co nderna & lind n-usci dí for lar in tighi, & dothaed Fuamnach coa haite, co Bresal, & do leic Midir in tech don usciu dorigni do Édain.
Baí Midir iar sin cen mnaí.
Doghni tes in tened & ind aeoir & combruith na talman imfortacht ind usci co ndernai cruim din lind ro baí for lar in tighi, & dogní iar sin cuil corcrai don chruim sin.
Ba meid ceand fir as chaineam ro baí isin tír.
Ba bindi cuslendaib & crotaib & cornairib fuaim a foghair & easnad a heiti.
Doaitnidis a suili amal lega loghmara isnaib reib doirchib.
Arghaireadh itaidh & gortaidh do neoch a boladh & a blath ima teighedh.
No ícadh saetho & gallra & teadmanda fursitin na mbraen foceirded dia heitib dinni imma theighedh.
Coneitged & imthiged la Midir sechnoin a feraind amal no téiged.
Arbiathad sluagu i ndalaib & airechta i n- dunadaib clostecht frihae & a deicsiú.
Rofidir Midir rop si Etain ro boi is in richt sin, & ni thuc mnai cen ro boi an chuil sin ina comaidecht, & arambiathadsom a deicsiu.
Contuiled fria fogur, & dofusced in tan dotheighedh chuici nech nachad caradh.
Doluid Fuamnach do athreos Midir iar tanaib, & dolodar na tri dei Danand lé dia comairghi Lugh & Dagda & Oghma.
Ferais Midir athcosan mor fri Fuamnaig, & asbert fria na ragadh uadh mane beith nert na comairghi dodoucsat.
Asbert Fuamnach nabad aithrech le in gnim doghene, ar ba ferr lé in gnim maith di fein oldás dia seitché, & cebedh si maigen a n-Ére a mbeith, ni biadh acht oc aimles Édaine cen no mbeith a mbíu, ciabadh hé richt a mbeith.
Dobertsi dicelta mora & tecosca ndé o Bresal Edarlam on drai do indarba & focrai Edaine o Midir, air rofhidirsi an chuil chorcra ro baí ic airfidedh Midir rob sí Édain, fo dhaigh ná rochar Midir mnaí in tan atchidh an chuil corcrai, & níba sam ceól na hól na longadh in tan nach aicedh & nach cluinedh a ceol & a foghar.
Fogluaisi Fuamnach gaeth n-ammais & druidechta co tarfaided Édain o Brig Leith, cona hédadh barr na bili na tulach na dingna forsa n-airsed i n-Ére co cend mbliadna, acht for cairgib mara & for trethnaib tond & imsnam an aeoir, conda tarla dia mbliadna for imbel i n-ucht an Meic Oic for duma an Broga.
As i airm asbert in Mac Óg: in Mac Óg 'Fo chen Edain imtechtach imnedhach adrualaidh mórgaibthiu la gaithi Fuaimnighi.
ní fuair fos na subae do thaebu tairisi fri Midir muindteras me fein fomruair gnimach co sluagaib sochaidhi slige dithrebé diupa ná domna imorchraid n-indbaissa Ailella ingini is digbal dimuin conid do dibel truag domainig iar tain fo cheanoe.
Ferais an Mac Óg failti frisin n-ingin frisin cuil corcrai & dosnimthasa i llai a broit fria bruindé.
Nó beir docom a thaige & a grianain co seinistrib soillsib fri teacht as & ind, & dobreth tlacht corcrai uimpi, & no himchuire in grianán sin lasin Mac Óg cach leth no theigedh, & ba hand contuiled cach n-aidchi oca comaidecht do airic menman, conda táinic a sult & a feth, & no línta an grianan sin o luibib boladhmáraib ingantaib, combo dhe do forbredsi do bolad & blath na luibhi sainemla loghmairi sin.
Adcuas do Fuamnaig a ngrad & an miadh doradad di lasin Mac Óg.
Asbert Fuamnach fri Midir:
‘Congarar deit do dalta co ndernta corai frib dib línaib, & co ndechas for iarair Édaine.’
Dothaed techt co Mac n-Óc o Midir, & luidis dia acallaim, & doluid Fuamnach timcheall colleic co mbaí isin Bruigh, & dobert an athaig cedna fo Édain condo bert asan grianan foran imluamain forsa roibe ríam, co cend mbliadna fo Erinn, conda timart athach gaithi ar troige & lobrai & conda chorastar for cleithe thighe la hUlltu i mbatar ic ól, co torchair issin n-airdigh n-óir ro baí for laim mna Édair in cathmiled o Inbér Chichmaine a coiced Concobuir, condo sloicsidhe lassin dig bai isin lestur coimperta di shuide foa broind combo hingen iar tain.
Dobreth ainm dí Edain ingen Édair.
bliadain déc ar mili tra o gein tuiseach Edaíne o Ailill cosin ngein déigenach o Edar. Alta iarum Édain óc lnbiur Chichmuine la hEdar & a ingen impe di ingenaib tuiseach, & ba heiseom nodo biathad & no eidedh ar comaidecht Édaine do grés.
La n-and doib a n-ingenaib uilib isind inbiur oca fothrucadh co n-acadar in marcach isin magh chucu don usciu.
Ech dond tuagmar forran forlethan casmongach caschaircheach foa suidé.
Sidhalbrat uaine i filliud immé, & lene fo deirgindledh uime, & eó oir ina brat rosaidhed a gualaind for cach leth.
Sciath airgdidhi co n-imiul oir imme fora muin.
Sciathrach airgid and, & tul n-oir fair, & slegh coicrind co fethan oir impé o irlonn co cro ina laim.
Folt findbuide fair co edan.
Snithi oir fria édán conna teilgeadh a fholt fo aghaidh.
Assisithar sist forsin purt oc déigsin na hingine, & ro charsad na hingena uile.
Conad ann asbertsom in laid seo:
Etain andiu sund amné.
óc Sídh Ban Find iar n-Ailbe.
eter macu beca dí.
for bru Indbir Chichmaini.
Is í ro ícc suil an rígh.
a topor Locha Dá Licc.
is si asibedh sin digh.
la mnaí Edair a hairdigh.
Is tria hagh dosib in inna eonu di Theathbaei.
baidfidh a dha each.
lind Locha Da Airbreach. Biat imda coicthe triat agh for Echaidh Midhi beidit togla for sidhib.
cath for ilmilib.
Is i ro laigedh is tír.
is si arcosnai in rígh.
is i Be Fhind friss doghair.
is i ar n-Edain hí iar taint.
ain.
Dochuaid uaidib in t-oclaech iar tain, & ni fhedadar can dodechaidh vel cid dochoidh iarum.
O rainic an Mac Óc do acallaim Midir ní fornic Fuamnach ara chind Midir, & asbert fris:
‘Bréc dorat an bean imond, & dia n-ecastar di Etain do bith i n-Ere & raghaidh do denum uilc fria.’
‘Ata Etain isin Bruigh ocom thighse o cíanaib isin deilb a tarfas uaitsiu & bes as chuici forobairt an bean.’
Dothaet an Mac Óc dia thigh fora chulu co fairnic a grianan glainidhi cen Édain and.
Imsosoi an Mac Óc for slicht Fuamnaigi, co tarraidh for Aenach Bodbgnai og tigh Breasail Edarlaim in druadh.
Fosnopair an Mac Óg & benaid a cenn dí, & dobert lais an ceand sin co raibi for brú an Brogha.
Acht cena is ed islicht a n-inud aili conadh la Manandán ro marbsat a ndís Fuamnach & Midir, a mac Brig Leith, dia nd-ebradh:
Fuamnach baeth bá bean Midir.
Sigmall is brig co mbilib.
a mac Brig Leith, ba lathar lán.
ro loiscet la Manannán.
Tochmarc Edaine and seo beos Gabais Eochaidh Airium rigi n-Erenn. Airgiallsat coic coicidh Erenn do & ri cach coicidh.
Batar hé a righ an tan sin Concobar mac Nesa & Mes Geghra & Tigernach Tédbandach & Cu Rui & Ailill mac Mata Muirisci.
Batar eat duine Echdach Dun Fremand a Midiu & Dun Fremand a Teathbai.
Fremand Thethbai ba hinmaine lais do duinib Erenn.
Airfoccarar o Eochaid for firu Ereenn feis Temra do denum an bliadain iar ngabail righi fri comus a mbesa & a císa doib co ceann mbliadna.
Ba hinand aithesc la firu Erenn fri hEochaid.
Ni theclomdais feis Temra do rig cen rigain lais, ar ni raibi rigan i fail Echach an tan do gab flaithius.
Faidis Eochaid techta cach coicidh uadh fa Erinn do chuindchid mna vel ingine bad aildeam no beith a n-Ere do.
Al asbert ní biad ina fharradh acht bean nad fesad fer do feraib Erenn riam.
Fofrith dó oc Inbir Chichmaine Édain ingen Edair, & dosbert Eochaid iarom, ar ba comadhais dó ar cruth & deilb & cenel, áine & oitidh & aerdarcus.
It é tri meic Find meic Findlogha meic na rigna Eochaid Feidlech & Eochaid Airem & Ailill Anguba.
Carais Ailill Anguba iarom Etain ic feis Temrach iar feis dí la hEochaid.
Fo dhaig dognith apairt dia sirshilliudh, uair is deascaidh seirci sirshillidh.
Cairigis a menma Ailill don gnim sin dogéne & niba cabair dó.
Ba treisi tol aicnidh.
Focheird Ailill a sirg dé fo dhaigh nara thubaidhi fri nech & nach erbart frisin mnaí fodeisin.
Dobreth Fachtna liaig Echach dia imchaisiu an tan ro gab céill for écaib.
‘Asbert fris in liaig:
‘Acht nechtar na da idhan marbtha duine nath ícad legho ida sheirce & idu eoid, it é fil indudsu.’
Ní árdamar Ailill do, ar ba mebal lais.
Foracbad iarom Ailill a Fremaind Teathbai fri bás, & luid Eochaid for cuaird n-Erenn, & foracbadh Édain hi fail Ailella co nderndais a thiugmaine lé cora clasta a fert, coro hagtha a guba, coro hortha a chethrai.’
An tech a mbith Ailill a ngalar dotheigead Etain cach dia dia athreos, & ba lugaide a galarsom ón do suidiu, & cein no bith Édain isin maigin sin no bithsom oca deicsin.
Rathaighis Edain annIsin & focheird a menmain aire.
Asbert Edain frissom la n-and a mbatar ina tigh dib línaib, cid día mbai fochonn a galair do Ailill.
‘Ata dit seircsiu,’ ol Ailill.
‘Dirsan’ a fhad co n-erbort, or sisi.
‘Ropsat slan o chianaib dia fesmais.’
‘Cid andib badam slansa mad ail duitsiu,’ ol Ailill.
‘Bid ail ecin,’ or si.
Doteged iar sin cach dia do folcad a chind & do tinbi a chodach dho & do urgabail usce fora lamaib.
Día teóra nomad iarom ba slan Oilill.
Adbertsom fri hEdain:
‘Ocus a testo dom iccsa cuin rom bia?’
‘Rod bia amarach,’ ol si, ‘acht niba isin tsosudh na firflatha dogentar an col.
Dotuisiu ambarach am dailseo cusan tulaigh uasin liss.’
Bai Ailill ac frithaire na haidche.
Contuili trath a dab.
Ni dersaig co trath teirt ara barach.
Etain ina dailseam, co n-acai in fer ara cind co cosmailis crotha Ailella, & caínis inlobrai a galair. A n-aithesc rop ail do Ailill iss ed ro raidseom.
Dofusce Ailill trath teirti.
Fota fécais for toirrsi trath dodeochaid Etain isa teach.
‘Cid dodgni toirrsich?’ orsi.
‘Do faidiud duitsiu, am dailsi, & ni ranac ar do cind, & dorochair codlad form, conam earracht anos.
Is suachnid ni rodchadh mo iccsa.’
‘Ni ba son,’ ol Etain, ‘ata la i ndegaid aloili.’
Gaibthi frithaire na haidche le sin & teine mór ara belaib & usce na fharrad da tabairt fora shuilib.
Trath a dala dotaet Etain ana dhail co n-acai an fer cedna amal Ailill.
Etain dia tigh. Fecais Ailill oc cai.
Doluid Etain co fo tri & ní fairnicc Ailill a dail.
Co fornecsi an fear cedna.
‘Ni fritsu,’ ar si, ‘ro dalasa.
Ciasu tu dodeachaid im dail?
An fer frisro dalusa ni ar chul vel aimleas tiacht ara chind, acht as ar cúis tesairgne domnai rig Erenn don galar fotrubai.’
‘Ba tocha duid toidheacht cucamsa, ol an tan rupsa Etain Echraidhe ingen Ailella r ba misi do cetmuindter & ba iar do sharlugaib do primmuigib Erenn & uiscib & or & airget co tici do chutruma do facbail dar th'eis.’
‘Ceist,’ ol sisi, ‘cia h'ainmsiú?’
‘Ni hannsa, Midir Brig Leith,’ ol se.
‘Ceist,’ ol sisi, ‘cid rodn édarscar?’
‘Ni hannsa, fithnaisi Fuamnaige & brechtai Breasail Edarlaim.’
Asbert Midir fri hEdain:
‘An ragasu liumsa?’
‘Nitó,’ ol si.
‘Noco ririub rig n-Erenn ar fer na fedar clainn na cenel dó.’
‘Is misi em,’ ol Midir, ‘dorat for menmain Ailella do sheircsiu co torchair a fuil & a feoil dé, & is mesi thall cach n-ocobar collaidhi n-aire, na beith milliud einich duitsiu and.
Acht teisiu liumsu dom chrich dí n-apra Eochaid fritt.’
‘Maith lium,’ ol Édain.
Tig iarom dia tig.
‘Is maith ar comrac’ or Ailill; ‘sech rom ícadsa in fechtsa, ní fil immlot n-einig duitsiú and.’
‘Is amra amlaidh,’ ol Édain.
Tainic Eochaid día chuaird iar tain, & atlaigestar beathaid a brathar & buidighthe fri hEdaín co mór a ndórigné co tainicsom.
Tochmarc Etaine andso.
Gabais Eochaid Airium rigi n-Erenn & ro giallsad coiceadaigh Erenn do & badar iatside Concobar mac Neasa & Meiss Geadra & Tigearnach Tetbandach & Cu Rai & Oilill mac Mada Muirisci.
Badar iad duinti Echach Dun Fremann a Mide & Dun Fremand a Tetba.
Ba hinmaine lais tra Dun Fremann Tetba oldas cach dun.
Furocarthar o Eochaid for firu Erenn feis Temrach do denam in bliadain iar ngabail rigi dó fri comus a mbesa & a cisa doib co ceann coic mbliadna.
Ba hinann aitheasg la firu Erenn fri hEochaid.
Ni teaclomtais feis Teamrach do rig cen rigain lais ar ni raibe rigan a fail Eachach in tan ro gab flaithius.
Faidhis Eochaid, teachta in cach coicead uad fó Erinn do cuindchid mna no hingine no mbiadh a dingbala & isbert ni biad ina farrad acht ben nat fes fer do feraib Erenn riam.
Fofrith dó ocmnai i nlndbir Cichmaine Etain ingen Etair & rosuc Eochaid iaram ar ba comadais dó ar cruth & deilb & cinel & ainee & airdercus.
It e tri meic Findgaill & Finde na rigna Eochaid Feidleach & Eochaid Airim & Ailill Angaba.
Carais Oilill Angaba iaram Etain oc fes Temrach iar feis di la hEochaid fo daig a ndogníd dia silliucl uair is desgaid seirci sirsilliud.
Cairigis a menma Ailill don gnim sin dogeini & niba chobair dó.
Focheard Oilill a serg de fó dáig ni dubairt fria nech & nach ebairt frisin n-ingin fodesin.
Dobreath Fachtna liaigh Eachach dia indsaigid in tan ro ngab ceill for ecaib.
Adbert in liaigh:
‘Acht nechtar na da idhan marbta dui ne na hicat leaga idu seirci & idu eoit it é fil indatsu.’
‘Niro adaim Oilill dó ar ba meabal lais.
Foracbad iaram, Ailill a Fremaind Tethbai fri bas & luid Eochaid for chuairt, n-Erenn & foracbad Étain i fail Ailella co nderntais a tiugmaine lé coro clasta a fert & coro ferta a guba.’
In teg a mbith Ailill a ngalar doteigead Etain cach día dia uthras & ba lugaiti a galarsom on eside & cen nobith Etain issin maigin sin ro bith som oca deiscin.
Rathaigis Etain innIsin & foceard a menmain air.
Atbert Etain friseom laa n-ann a mbadar ina tigh dib linaib cid dia mbai fochonn a galair.
‘Ata dot seircsiu,’ ol Oilill.
‘Dirsan a fhod co n-ebortaiss,’ ar si; ‘robadat slan o chianaib dia fesmais.’
‘Cid andiu badam slansa mad ail duitsiu,’ ol Oilill.
‘Bid ail eicin,’ ar si.
Doteigeadh iar sin cach dia do folcad & do tinbi bid dó & do urgabail uisqi fora lamaib.
Día teora nomadh iaram ba slan Ailill dia othrus.
Adbertsom fri hEtain:
‘ina testo dom icsa,’ ol se, ‘cuin rom bia?’
‘Rot bia amarach,’ ol si.
‘Taetsu ambarach im dailsi cusin du uasin lis.’
Bai Oilill oc frithaire na haidchi sin.
Cotlaid iaram trath a dala & niro duisigh co trath teirt arna barach.
Etain ina dailsin co fecais in fer ara cind co cosmailius crotha Oilella & canais fria in aithesc rob ail do Oilill. Do moscail Oilill trath teirti.
Con-is tard a toirrsi moir.
Dodeachaig Etain isin teach iaram.
‘Cidh dogní toirsech?’ arsi.
‘Do fhaideadsu im dail,’ ol sé, ‘& na ranac ar do chind & dorochair cotdlad form conom erracht anosa.
Is fir na rom icadsa fos,’ ar se.
‘Niba fir son,’ ol Etain, ‘ata lá a ndedaig alaile.’
Gabaidseom oc frithaire na haidchIsin & tene mor fora belaib & uisqi na fharrad dia tabairt fó suilib.
Trath a dala dothaet Edain ina dail co n-acca in fear cetna amal Ailill.
Etain dia tig. Feicis Ailill oc cai iaram.
Doluid Etain co fo tri & ni airnic Ailill a dail.
Co n-accasi in fear cetna.
Issed co n-ebairt:
‘Ni fritsu,’ ar si, ‘ro dailisa.
Cia tu dodeachaich im dail?
In fear frisro dailisa ni ar ulc na ar aimles tanac for do chind acht is ara chuis tesairgni damna righ Erenn don galar fotroibi.’
‘Ba tocho duit tuidhecht im dailsea,’ ol in t-oclaech, ‘uair in tan robsad Etain Eachraide ingen Ailella fa mesi do chetmuinter & fa iar sarluach do primmuigib Erenn & uiscib & or & argat co tici do chutruma do fhacbail ar th'es.’
‘Ceist,’ ol sisi, ‘cia hainmsiu?’
‘Ni hannsa, Mider Breg Leth.’
‘Ceist,’ ol sisi, ‘cid ron edurscar?’
‘Ni hannsa, fithnaisi Fuaimnigi & brechta Bresail Edurlaim.’
Asbert Mider fri hEdain:
‘In ragasu limsa?’
‘Nato,’ ol si, ‘Nocho rairaibsa rig Erenn ar fear nach fedur clann no cenel do.’
‘Is misi em,’ ol Mider, ‘dorad fa menmain Ailella do sercsu co fata co torchair a fhuil & a fheoil de.
is misi tall de cach n-ocobar collaidi air na beith milliud einig duidsiu ann.
Acht taedsu liumsa dom chrich dia, n-abra Eochaid frit.’
‘Maith lium,’ ol Edain.
Tig iaram dia thig.
‘Is maith ar comrac,’ ol Oilill, ‘seach rom icadsa in feachtsa & ni fil lot ar n-enig duidseo and.’
Tanic Eochaid dia chuairt iar tain & atlaigestair a beathaig a brathar & buidigthi fri hEdain eo mor a ndorigni.
Tochmarc Etaine beos Fechtas n-aili asraracht Eochaid Aiream ri Teamrach la n-alaind a n-aimsir tsamrata, & fosrocuib for tsosta na Teamrach do imchaisiu Muighi Breg.
Bai fó a ile & fo blath cach datha.
A n-imracachai n-imbé co n-acca in occláech n-ingnad forsin tsosadh inna chomair.
Fuan corcra imbé, & mong orbuide fair co brane a dha imdáe.
Rosc caindleach glas ina chind.
Sleg coicrind ina laim.
Sciath tuilgel ina laim co ngemaib oir Sochtais Eochaid, ar ni fhidir a bith isin Temraig in aidchi riam, & ní foslaici an lis an trath sin.
Doluid ar inchaib Echach iar sin.
Asbert Eochaid iar sin:
‘Fó chen don ócláech nad athgenamar’.
‘Is ed dorochtamair,’ ar in t-óclaech.
‘Nit athgenamar,’ ol Eochaid.
‘Atotgénsa chedus,’ ol in t-oclaech.
‘Cía th'ainmsiu?’ ol Eochaid.
‘Ní hairdirc son,’ ol sé, ‘Midir Breg Léith.’
‘Cid dotróacht?’ ol Eochaid.
‘D'imbirt fidchilli fritsó,’ ol sé.
‘Am maithsi eim,’ ol Eochaid, ‘for fidchill.’
‘A fromadh dún,’ ol Midir.
‘Ata,’ ol Eochaid, ‘an rigan ina codladh.
Is lé in tech ata ind fidchell.’
‘Ata sund chena,’ ol Midir, ‘fidhchell nad mesum.’
Ba fir ón, clar n-airgid & fir óir, & fuursundadh cacha hairdi furri di líc logmair, & ferbolg di fighi rond credumae.
Ecraidh Midir ind fhidchill iar sin.
‘Imbir,’ ol Midir.
‘Ní immeór acht dí giull,’ ol Eochaid.
‘Cidh geall bías and?’ ol Midir.
‘Cuma lium,’ ol Eochaid.
‘Rod bia limsa,’ ol Midir, ‘madh tú beras mó thoceall gabar ndubglas, it é ceindbreca croderca biracha bruindlethain bolgroin coscháela combrasa faeburdha femenda urarda aignecha shostaide shogabaltai, cona caecaib n-all cruanmoithni.
Tairgebat am trath teirti arna barach.’
Atbert Eochaid an cetna frisium.
Imrid iar sin.
Berar tochell Midir.
Téid uad & beris a fidcheall lais.
A n-asracht Eochaid arabarach doluid for sostai na Temrach im turcabail ngréine, co n-acca a cheile chuicé iarsind tsosad ina arrud cheana.
Ni fhidir cidh dochuaid vel can dodeochaid, co n-acca in n-ech ndubglas cona srianaib cruanmaithne friú.
‘Indraic sin,’ ol Eochaid.
‘Is fiach ní dlomthar,’ ol Midir.
‘In imberum fidcheall?’ ol Midir.
‘Maith lium,’ ol Eochaid, ‘acht ro be gell and.’
‘Rod bia liumsa,’ ol Midir, ‘torc trichem, at é casbreca foliath forglasa, co cruib eich foraib, & lothar draigin fordo talla uile.
In fecht n-aili claidem n-ordoirnn.
In fecht n-aili bó find n-oderg co laegaib findaib odergaib leó & nasc credumae for cach laeg dib.
In fecht n-aile molt nglas ceindderg trichenn trebennach.
In fecht n-aili colg ndéd.
In fecht n-aile brat breiclighach.
Acht ba cach díb a lá.’
Frithcomraic a aidi inti Eochaid, & asbert fris can dombert a marindmas.
Asbert fris, ‘Amin, insceoil inní sin.’
‘Amné eim.
Is beite duit menma fris, as fer mórcumachtai dotainic.
A macain, tabair decrai mora foraib vel fair’ ol se.
Is iarum dothaet a ceili chuice & forruirim Eochaid fair na mórchesta urdharca dichlochad Midhi, luachair tar Tethbai, tochar tar Moin Lamraide, fid tar Bréifne.
Conad de sin asbert an fili na rundu sa:
Is hé seó, in ceatharda adroega Eochaid Airem.
for ilar ndrong ndreachardha co lín sciath & claidem.
Tochar dar Moin Lamraidhi fidh dar Breifne cen decrai dichlochadh mas mór Midi & luachair tar Tethbai.
It e sin tra gealla & ánchesa foruirmithé and.
‘Romór a ndobeiri orm,’ ol Midir.
‘Ní denaim chena,’ ol Eochaid.
‘Rom bithsa itghe & ailghes uait iarom.
Nach ní rosia do cumachtai, ni roib ben na fer and fria tech anechtair co turcbail ngreine ambarach.’
‘Dogentar,’ ol Eochaid.
Nis n-imdhechaid duine in monaIsin riam.
Erpais Eochaid iar sin a rechtaire fri deiscin ind feadma dobertatar do dénam an tochair.
dí in rechtairi issin monai. Anndár leis batar fir betha o turcbail greine co fuinedh tancadar in monai.
Dogensat uile oendumae dia n-édaigib, & luid Midir forsin dumae sin.
In fhidbadh cona bun & cona fremaib, is ed sin doberdis a n-ichtar an tochair.
Midir ina sesum ag gresacht an tsloigh for cach leth.
Andar lat batar fir betha adaigdis breisim foé.
Iar sin doberar uir & grian & clocha forsin monai.
Fri hetnu dam dano batar fedmanda la firu Erenn cusin n-aidchi sin.
Co n-aices la lucht an tsídha fora formnaib.
Dognith samlaid la hEochaid, conid dé ata dosom Eochaid Airem, ar is aice toisech tucad chuing for muinelaib dam do feraib Erenn.
Is ed dono and focal ro baí a mbelaib an tsluaig oc denum an tochair:
‘Coire a laim, tochra i laim, urdhairc damrudh, trathaib iar fuin, fortrom ailges, ní fes cuich les cuich aimles de thochar dar Moin Lamruide.’
Ni biad isin bith tochar bud ferr mina beithi ocá deiscin.
Forfhacbad de lochtai ann iarom.
Iar sin doluid in rechtaire co hEochaid & adfed scela dó in morfedma atconnairc fiadai, & isbert nad roibé for fertais an betha cumachtai doroisce de.
A mbatar fora mbriathraib co n-accadar Midir chucu.
Ardchustal & drochgné fair.
Atraigestair Eochaid & ferais failte fris.
‘Iss ed dorochtamar,’ ol Midir.
‘Is torcdo & is dicheill nó taí frim mórdhecrai & mórainchesa do thobairt form.
Atethaind ní badh maith lat chena acht is bairnech mo menma frit.’
‘Ni bara fri buiri daitsiu ón, dogighnestair do menma,’
for Eochaid.
‘Gebthar dí ol Midir.
‘In imberum fidchill?’
for Midir.
‘Cidh geall bias ann?’
for Eochaid.
‘Gell adchobra cechtar dá lína,’ for Midir.
Berar tochell n-Echada an lá sin.
‘Rucais mó tochell,’ for Eochaid.
‘Madh ail dam do beraind o cíanaib,’ ol Midir.’
‘Ceist, cid adcobrai formsa?’
for Eochaid.
‘Di laim im Étain & póc dí,’ ol Midir.
Sochtais Eochaid la sodhain, & isbert:
‘Tís dia mís oniú doberthar duit aní sin.’
In bliadain ria tiachtain do Midir co hEochaid do imbirt na fidchille baí oc tochmarc Édaine, & nís n-édadh leis.
Is ed ainm dobered Midir dí Bé Fhind, conid de isbert fria A Bé Fhind, in ragha lium.
a tír n-ingnadh i fil rind.
is barr sobairci folt and.
is dath snechta & for corp slim.
Is ann nád bí muí na tuí.
gel ded and dubai a brai.
is lí sula lín ar sluag.
is dath síon and gach gruadh.
Is corcair muighi cach muín.
is lí sula ugai luin.
cidh cain deicsiu Muighe Fail.
anam iar ngnais Muigi Mair.
Cidh caín lib coirm Insi Fail, is mescu cuirm Thiri Mair.
amrai tíre tír asber.
ni théid óc ann ré sén.
Srotha téith millsi tar tír.
rogha dé midh & fín.
daine delgnaide cen ón.
combart cen pecadh cen chol.
Atchiam cach for cach leath.
nícon aice nech.
teimel imorbuis Adaim dodonarcheil ar araim.
fín laith lemnacht la lind rod bia lium and, a Bé Fhind. Asbert Édaín:
‘Matumchotaise om aiththighi ragasa chucad; minam édai, ní ragh.’
Is iar sin doluid Midir co hEochaid & damair a thocheall fo cédóir, co mbeith folo ocai do Eochaid.
Is aire ro íc na comadha mora, & is aire is fó anfis conatigh a ghell, conadh iarsin ngiull adrubradh.
An tan tra ro baí Midir cona muintir óc íc comadh na haidchi tochar tar Moin Lamraide & dichlochad Midhi & luachair tar Teathbai & fid tar Breifne & is e seó and foclai bai oca muindtir amal atbir Lebor Droma Snechta:
Cuirthe i lland tochre i lland airderg damrudh trom an coibden cluinitar fir ferdi buidne balcthruim crandchuir forderg saire fedhar sechuib slimprib snithib sciathu lama indrochad cloena fó bith oenmna duib in digail duib an tromdam tairthim flatho fer ban fomnis in fer mbraine cerpai fomnis diadh dergae fer arfeidh solaid fri ais eslind fer bron fort ier techta in delmnad o luachair for di Teithbi dichlochad Midi indracht coich les coich aimles.
Dailis Midir, día mís.
Fochiallastair ro tinoil immorro Eochaid formná laech n-Erenn co mbatar a Temraigh, & an robo deach do fhiannaib Erenn, cach cuaird im araili im Temraig a medhón & aneachtair & istigh, & in rí & an righan i meadhón an taighe, & in lis iatai fo glasaib, ar rofedadar co ticfad fer in márcumachtai.
Edaín baí ocon dail in n-aidchIsin forsna flaithe, ar ba sain dí disi dail.
A mbatar iarom fora mbriathraib co n-accotar Midir chucu for lar an rigthaighe.
Ba caínsom do gress; ba cáine dono in aidchi sin.
Tosbert i immod na sluagu adconnairc.
Sochtsat uile iarom, & ferais an rí failti fris.
‘Is ed dorochtamar,’ ol Midir.
‘An ro gellad damsa,’ ol sé, ‘tucthar dam.
Is fiach ni atgelltair.
An ro gelladh tucus duitsiú.’
‘Ní imrordusa,’ for Eochaid, ‘anní sin co sé.’
‘Atrogell Édaín fén damsa,’ ol Midir, ‘tiacht uaitsiú.’
Imdhergthair im Édaín la sodhain.
‘Nat im dergthair a Édaín,’ for Midir:
‘Ni drochbanas duitsiú.
Atusa,’ ol sé, ‘bliadain ac do chuingid co maínib & sédaib at aildem a n-Ere, & ní thucussa.
comad camarlecudh do Eochaid.
Ní tria déoas damsa cé dodchotaind.’
‘Atrubartsa fritso,’ ol si, ‘conom riré Eochaid nít rís.
Atometha lat ár mó chuit fén dianom riri Eochaid.’
‘Nid ririubsa immorro,’ for Eochaid, ‘acht tabrad a di laim umut for lár an tighi amal ro gabais.’
‘Dogentar,’ ol Midir.
Ateta a gaisced ina laim clí, & gabais án mnaí fó lethoxail deis, & fochoislé for forles an tighi.
Conerghed in tsluaig imón rig iar melacht forro.
Co n-accadar in da éla timchell na Temra.
Is ed ro gabadh do Sidh ar Femun, & luid Eochaid co formna fer n-Erenn ime do Sidh bfer Femin Sidh Ban Find.
Ba sí comairli fer n-Erenn fochlade cach sidhe baí a n-Ere co tisadh a bean do uaidib.
Focechladar Sidh Ban Find, & dóet nech chuca ass, & isbreth fris vel friu nabú ann baí a mben.
‘Rí sidhe n-Erenn an fer robarfainic.
Ata dono ina rigdún laisin n-ingen.
Eirgidh do co risidh.’
Tiagaid bothuaid.
Gabsad tochailt an tsidhe.
Tri mís for bliadain doib occo.
A ndothochlaidis andíu ba comlan arnabarach.
Lodar da fiach finda chuco asin tsidh, & dolodar da choin Scleth & Samair.
Lotar fodes aitherrach do Sid Ban Find.
Gabsad claide in tsidhe.
Tic nech chuco afrisi as, & asbert fríu:
‘Cid nó taí dún, a Eochaid?’ or sé.
‘Ni tucsam do mnaí.
Ní fóruachad frit.
Ní lamathar ní bus aimles do ríg do epert.’
‘Ni ragasa uaibsi,’ for Eochaid, ‘co n-erbaraid frium cia cruth rosis mo mnaí.’
‘Beir dallchuilena lat & dallchato, & fosnacaib.
Iss ed in opair dogné cach día.’
Sóaid ass iarom & dognither leo inní sin.
Conid samlaid lotar aire.
A mbatar and oc tochailt Sídh Breg Leith co n-acatar Midir chucu.
‘Cid nó tai dam?’ ol Midir.
‘Is anfír a ndoghni frim.
At móra do decrai form.
Ro renais do mnaí frim.
Nachim forraig tairis,’ ol sé.
‘Ni bia ocud,’ for Eochaid.
‘Ní bia,’ ol Midhir.
‘Erg dot tigh.
Roticfa do ben trath teirti ambarach.
Fír na cetnai & na n-irradh,’ ol Midir.
‘Nacham forais atherrach, madh slán do menma lat don chur sa uaim.’
‘Atumo’ faemaim for Eochaid.
Naiscis Midir a curu, & téid uaidib.
A mbatar ann trath teirti arnabarach co n-accadar in mban a n-aendeilb & i n-aenécosc uile fri hÉdaín.
Sochtsat iarom in tsluaig.
Bai gast glastliath remib.
Asberat fri Eochaid:
‘Togai do mnai din chur sa, no apair fri mnaí díb anadh lat.
Is toich duinde ascnam diar tigh.’
‘Cid dogenaidh,’ for Eochaid fri firu Erenn, ‘dón ainches doforfainicc?’
‘Nochon ta comairle de cia dingnium,’ for fir Erenn.
‘Atá liumsa,’ for Eochaid.
‘Mo bensa as deach oc dáil a n-Ere.
Atagensa ocon dail.’
Tochorastair a coic it a leth thighi innonn & a it a leth a tighi illé, & tucad lestar co lind for lár an tighe.
Dothiced iarom ben disiu & ben anall, & ni fuairseom Etain ann beos.
Tainic de cosin di mnai deidencho.
Dalais indala n-ai a tossach.
Adbert Eochaid:
‘Etain and so, & ni si fodhein.’
Is iarum ba comairli leo ‘Anais Etain,’ ar iat, ‘cen cop sí a dal.’
Lodar ass na mna arcena.
Mor a imtholtain la firu Erenn in gnim sin dogenosom, & na mordrechta na damraidhe do denam leo, & tesoirgne na mna do feraib sidhe.
Atraracht Eochaid la n-alaind, & bai & a righan a n-imagallaim for lar an lis, co n-acadar Midir cuco.
‘Maith, a Eochaid,’ ol Midir.
‘Maith,’ ol Eochaid.
‘Ni hindraic ro ba frim,’ or sé, ‘na hairddecrai do fuirmiud form & a mbith for do cul & a ndodnucuiss do cuingid cucum.
Ni baí ni nachim tomnathá.’
‘Niro renus frit mo mnaí,’ for Eochaid.
‘Ceist, in tinci do chubus frim?’ ol Midir.
‘Noco tegma a n-aill do imgeallad,’ ol Eochaid, ‘ni tincubh.’
‘Ceist, an fallán do meanma lat?’ ol Midir.
‘Fallan,’ for Eochaid.
‘Samhlaid damsa,’ for Midir.
‘Torrach do bean an tan rodnucad uait,’ for Midir, ‘& ingen ronuc, & is si fil it chomair.
Ata dono do bean lium, & dotainic condara leicis uait aitherroch.’
Téid iar sin.
Nir lamair iarom Eochaid tochailt sida for Midir dorís, ar boi arach fris.
Focerd Eochaid i ces a ben do eludh & coiblighi a ingine fris, & ba torrach sidhe uadhasum, & bert ingean do.
‘A dee eimh,’ for Eochaid, ‘nimmanaicigi damsa fri hingin m'ingine.’
Teid diass dia muindtir dia cor a cuithe co piastaib.
Adellat leo cu teach Findlama buachalla na Teamra bai a Sliab Fuait i mmedon dithruib.
Ni bai neach isin tig.
Cathsit biad n-and.
Focerdat in ingin don tsaid cona cuilenaib ro bai issin cru isin tig.
Tiagaid as doridisi.
Tic in buachaill dia tig & a seitid co n-acadar istig in blaícne ngel isin Dosbert i mmod inni sin.
Dosberat asan Ros n-altsad, cen co fetatar can dí, & ba maith a forbairt dí, amal ba hingen rig & rigna.
Ba druiniu cach mnai.
Ni faicdis a suili ni nad edais a lama dhi dhruine.
Alta iarum fon samhail sin la Findlamh & a bainceili, conda acadar muindtir Eidirsceoil la n-and, & cor indisiter don rig, & co tucadh ar eicin la hEidirscel hi as, & bai ocai iar sin di bainceili.
Conad sissidhe mathair Conaire meic Eidirsceoil.
Bai Eochaid Oiream iar sin hi Fremaind Tethbai iar n-easbaidh Etaíne, & ba scith leis a menma.
Tainic Sigmall Cael ua Midir mac ingine Midir Oicnia a hainm sidhe, & ro loisc Dun Fremaind for Eochaid, & dorochair Eochaid leis, & rucad a cend la Sighmall co Sith Nendta a ndighail einig a senathar Midir.
Acht cena ni fir sin, ar dorochair Sigmall & Fuamnach ben Midir la Manandan a mac Bri Leith re cian roime sin a flaitheas Tuath De Danann, dia n-ebairt an fili:
Fuamnach baeth ba ben Midir.
Sigmall as bri co mbilib.
a mac Bri Leith, fa lathair lan.
do loiscead la Manandan.
Is amlaidh seo immorro forcaemnacair bas Echach Oireaman, amal asberat eolaig an tsencasa.
Bai Eochaid a Fremaind Tethbai amail ro raidsium, & is inti no bídh a dunaras & a domghnas fo deoid.
Ro fas desidhe daerchis fognama co trom & co dirim for lucht na criche & in fearaind desidhe tria bith in rígh co gnathach forru, conad de dogarar seachtmad Erenn Tethba, ar ro tuit sechtmad rand cisa & biata in rig forro.
Fir Cul immorro do Luignib Temra is siatt bai a Tethbai in tan sin, & is forro doratad in cis sin.
Mormael is e ba ri for Feraib Cul an tan sin & ba rechtaire a Fremaind.
Mac máthar doside Sighmall mac Brestine meic Midir ri Bendtraige.
Imforgenair iarom comaide leo, & iss ed arrícht leo Eochaid do marbad.
Lotar iarom dib linaib Beandtraige im Sighmall & Fir Cul iman Mormael, & gabsat Dun Fremand for Eochaid, & ro loiscsid in dun fair, & ro marbsat Eochaid ann.
Dochodar i Connachtaib iar sin la n-echtaib & rucsat ceand Echach leo co Sith Nennta iar n-usci, conid dia chuimnigudh in gnima sin asbert an senchaid ann so sis:
Eochaid Oiream sairgeal seang.
airdri oireagda Erenn.
sreathais a cis calma cruaidh.
ro siacht fon mac Banba mbratruaidh.
Tuatha Tetfa na treas teann.
fuaradar cís rig Erenn.
tug an ri reachtmar ros rom an sechtmad orra a n-aenur.
Tainic toirrsi theand an tsloig.
risin reacht n-adbal n-egoir.
fearg ro hadnad tretha de.
gur marbad Eocha Oiream Tuatha Tetfa fa tren tall.
ro marbsad Eocho Fremand.
nirbo neart gen adbar doib risin reacht n-adbal n-egoir.
Mormael riam ba hainm don righ.
lasa ndearrnad an morgním.
Fir Chul ainm Fer Teatfa toir.
da ndeachas dar Dun Fremann.
Cia adberar Sigmall na sleag guru marb Eocho Aiream.
taisce adbath re reim na cend.
se fein na Eochaid Fremand.
Adbath Sigmall na sleg n-aig.
la dreich mingil Manandain.
ead cian anbail gen tlas tair.
ria mbas d'agbail do Eochaid.
Da th Sigmall Side Nennta.
calma a traig tren a teannta Sigmall mac Cairpre na cath.
Sigmall ro bai ag bas Eachach.
Sigmall mac Breistine buain.
ri Benntraigi gu morbuaid.
Mormael mor don muig.
is leo do baebaid Eochaid 