Fástini Airt meic Cuind & a chretem inso L Á ro boí Art mac Cuind ic selga i mac Bregaib Is and boíseom na sudi selca oc Duma Derglúachra .i. áit hi fail Treóit indiu.
A mbaí and iarom oc fegad ar ind radairc for cech leth co faca timthirecht na n-aingel súas & anúas and.
Dobeir di oíd aní sin & ro línad o rath in Spiruta Naím fó chetóir.
tic rath fastini fair.
fallsigthir dó cach ní no biad dó iar tain.
a imscar & Mac Con asin chath ro boí ar bert oco.
Iss ed armit fairend conid ara bárach luid do thabairt catha Mucrama día ndechaid in n-echtra do thig Uilc Acha in goband díar chomraic fri Etain día ndernad Cormac.
Conid and ro togsom a adnacol isind inud sin fo déig na cretmi ro bíad iar tain.
Conid for slicht na fisIsin ro chansom na runnu sa & ic tairngiri na cretmi.
co n-epert.
Caín do Denna .i. Denna Dimor fer grada Airt Den doma addonrúacht úas Brega brug drécht Derglúachra cen uacht Nibat fergaib fír con fóefet hi fos imróefet fri berla o Róim .i. imrádfit berla Románach dítnib doss.
Sosod sóe co cned aithne aingel ngel comrad clocán bind ra lind tailcend treb Treóit tréde fót im thri fotu ind ríg in tan bas bec cách and bas már a mbríg Básá már ar thús ic Dia dígrais gail bása bec bíaid úair basa már iar tain.
No thogfaind mo chlíu .i. mo chorp ma úir úarda band for nim iar mbráth glond don drong conbía and Ge fía dig fa húir as fír is ni gó la lúth aingel ngel dobérthar nem dó Bádat ail cach clúain niptar dirna oiss immá duma dess hi tairndfet do chrois Dána társind talcind ropad amra in bríg a Dé doní in muir a Dé doní in tír Messi & Mac Con .i. Lugaid dín bat budig brain torsi ac mnaíb aníar loing ac mnaib anair La Lugaid mo lecht concab and mo firt dofóeth Eógan már do láim Beinne Brit Temair Fáil cen ríg Eógan cen Chlíu Maíl bruig Banba fo lén ni scél crotha caín.
cain.
Mo duma .i. Duma n-Dergluacra mo dín iar scarad ram slúag mo phort idan án m'ilad & m'úag Gid ébind bith sund oc seilg ar cach fíad aebni in maith iar cind ocond flaith find fíal Mo labra ní lim acht frisin flaith find atchíther ní cam ra ríg ríchid rind Ticfa in tailcend tend cona muintir maith nom nigfea domm ucht ar in phurt in flaith.
Faícfid acom sund .i. hi Treóit nech dá tic mo dín .i. Lonan Treoti bid moti bas trén mo scél hi tig ríg Ic dígail ar cned misi & mo náem bid mé in t-ere mór is ma thene .i. Lonan ram tháeb Mairc ócán dom síl asa holc donrúa digeltar co prapp mairg a mac's a úa Mairg ríg co bráth brecht gébas eill mo naím do Themraig in trír atchíd nibá caín.
cain.
Rí Temrach in trír gen Erind na laim co bráth níbá ri noco tí nar ndáil Trosced tréde sund a thol féin ros bía messi leiss com náem a thol féin ros bia.
Mo thonach co tric a tiprait in trír mo chorpan glan glúair isin cnocán caín.
cain.
Is mé Art a Dé cen mo mac hi crí is sáeth lem in bith cen ith nó co tí Bid less d'Erind úair da farcbur in maín dom echtra hi tech n-Uilc ría crad mo chuirp chaín.
caín.
Bíaid com foluch án iar tonuch mo tháeb en co nertaib núal dar dercaib slúag saer .i. usce dar súilib soercland ocom chainiud Atlochur dom ríg ría tochur ma náem bith dom churp co sáim isin phurt cháid chaín.
cain.
Arco fuin dom ríg ferr múin ná cach maín mo chorp uag i n-úaig cona chloich cruaid chaín.
cain.
Lúagni cen recht rim cen dola ar fecht lem bád é luag ail .i. cloch trom co soich bond is chend.
Dá trichait marc .i. ech min cen tart do cech thaíb concertsa in dá sreith cen chleith níbá caín.
cain.
Tíagsa for cath coí mór bas bath dom ré ar cach lá i tú i crí nad sechna tol Dé Bas lir fidbad fér fir fuigset mo dind slúag Dé do nim nél co n-etib én find.
Beth rom béra dráeth mo chen amlaid éc mese im lá má rith cid ba bith is bréc Ní ní i n-Erind áin risi tabraim thóeb ingi .i. acht Athair Mac & Spirut Náem Bíaid dom thrucha trén uch uch is manúar na bretha co sáeb na hetha na súan Mo thasi for coí bád masi la Día a úaig dil fo dí mo chin ri co rría Bása chell mo dind bád lem Érend íath bruig Temra na tuath contuil fedna fíach Consoífi cruth cnáim úas lí mind cach maín la hor betha búain bad buaid cetha caín.
cain.
Lecht meic Cuind atchíd co tuind dara thaíb for brú in locha láin ní scél crotha caín.
caín do Denna.
