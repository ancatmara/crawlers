Genemain Áeda Sláne inso sís T EM AI R na ríg is si bá dodgnas díles do cech ríg no gebed Herind.
arba coitchenn dosom cána & smachta & císa fer n-Erend dó connici sin. Bá coitchenn dano do feraib Herend tíachtain as cech aird co Temraig so chathim fessi Temrach ar cech samain.
arbá híat da comthinól airegda no bítis oc feraib Herend .i. fes Temra cecha samna. arbá híside caisc na ngente. óenach Tailten cech lúgnasaid.
Cech smacht im & cech recht no ortaigtheá ó feraib Herend i nnechtar díb sin ní laimthea a sarugud co tísed áigi na bliadna sin.
Baí trá móráenach mór fecht and hi Talltin la Goedelu.
Iss é im ba rí for Erind in tucht sin Díarmait mac Fergusa Cerbeóil.
Ro hordaigit trá fir Herend for foradaib ind oenaig .i. cách ar míadaib & dánaib & dlestunus and amal bá gnath co ssin.
Baí dano forud ar leith ocna mnáib im dá sétig ind ríg Ba híat rígna bátár hi fail Diarmata in tan sin .i. Mairend Máel & Mugain ingen Chonchraid meic Duach Duind do feraib Muman.
Baí tnúth mór oc Mugain fri Mairind.
asbert Mugain frisin mbancanti dobérad a breth féin di día mbenad a mind oir do chind na rigna.
aris amlaid boí Mairend cen folt conid mind rigna no bid oc foloch a lochta. Tanic trá in bancháinti co airm i mbuí Mairend & boí oc tothlugud neich Asbert in rígan ná baí acci.
Bíaid ocut so or si oc tarraing in catbairr orda día cind.
Día ocus Chíaran risside im or Mairend oc tabairt a dá lám mo cend.
Ní tharnic im do neoch issin tslúag dercad furri in tan rosiacht áth a da himdad in folt fand flescach forórda ro asair furri tría nert Cíaran.
Machthaigit in slog in mírbail & bá maith leo cen meblugud na rígna.
Tuca Dia friss or Mairend .i. fri Mugain corot imdergthar ind i fiadnaisi fer n-Erend.
ro firad ón.
Boí Mugain iar sin hi fail Díarmata & sí amrit.
Bá torsech Mugain deside ar ro midair in rí a trécud uli & dano bá torsi leisi inna mná aile bátár con ríg iatside oc breith clainne .i. Eithne ingen Brenaind Daill do Chonmaicnib Cúli Talad in tinrud.
Bá híside máthair Colmain Móir & Brea ingen Cholmáin meic Nemáin o Dún Súane máthair Colmain Bic.
Bá brónach trá Mugain de sin .i. a bith cen mac cen ingin & in rí ic falmaisi a lecthi.
Dorala Finden Maigi Bili & epscop Aed mac Bric i mac Bregaib Tánic in rigan dia saigid & boi oc etargudi na clér ech im fortacht dí.
Ro bennach Finden & epscop Aed usci & tuc di co n-essib.
bá torrachsi deside.
Iss ed tra roucsi don torrchius sain úan.
Am mairgsea deside or Mugain .i. cethir do chompert dam.
arnípam comchirtisea do neoch asa aithli. Ni hed bías and or Finnén.
acht bid cosecrad dot broind aní sin .i. intamail ind úain nemlochtaig ro hedprad dar cend in chiniuda dóenna.
Ro bennach in clérech daríssi usci di & bá torrachsi deside & iss ed ro chompir andside bratán airgdide.
Am mairgsea de seo ar si.
Is mesti trá damsa ina ndéni a chlérig.
úair bid airdairc ic feraib Herend an dá gein sea.
ním thasa maith di síu.
Ni hed bías and or in clérech acht bératsa in mbratan airgdide & dogenaiter m'ethla lim de & rot biaso mac dá cind.
forbéra a bráithriu.
bid lía rí úad for Érind andás óna maccaib aile.
Maith lem or Mugain acht coro comaltar frim na rádi.
Comalltar or in clérech.
Dogní iarom Finnen & epscop Aed beus bennachad na rígna & bennachad in tsil no genfed úadi.
atnaig usce ina chúach & atnaig don rígain & ibis & fothraicis ass.
Ro torrched trá in rígan de sin & berid mac.
rop éside Áed Sláne.
Maith tra in gen ro compred and .i. Áed Slane.
at mathi a chland .i. Fir Breg .i. im gart im allud im ordan.
crúas im chána im forlamus. dírgi im dretlat im thoiderci. ord im brugas im buci. gnáis im alaig im sotlotus. blad im báig im cridechairi. cruth im chéill im ergna. míad im mathius im roithinchi. arrop é in síthbe óir dar in clár findruini síl Aeda Slani dar Bregmag. arcach maith mortheglach mórecarthach do neoch as ulliu cech maith is co Áed Sláne cutrommaigther. Conid do chumnigud in gnima sin & día thaiscid hi cumni do chách ro chan in senchaid inso .i. Fland Manistrech Mugain ingen Choncraid chain meic Duach don Desmumain ro chren fialgarta cen faill.
ben Diarmata meic Cerbaill Cachtsus rosacht ind rigain bá fósalt co fírdígail úair ná tarmaltad a suth co tarmartad a lécud And dolluid ba gialltach gnía úa féig in Fíatach Finnía i n-íath Bregmaige co mblait coár ndegduine co Díarmait dolluid dochum in ríg rúaid cen dochund is cen dimbúaid nábad and bá cathalt blad and rod n-adacht in rígan Ráidis fris ránic a les ní no ícad a ances dia chloí bad gell co nglicce ar baí trell i n-amrite Rodas bennach Finnia féig combad chennach dia cóemréir asa chuch forodail dig don mnaí forrain etrochtgil Íarom ba halacht Mugain slánalt rodá samsubaid co mbert úan nárbo deilm di narbo dúal do deilb duini De ro dubaig dar grúad nglan Mugain maith in morrigan ferr lé a fethim cen claind cirt indá cethir do chompirt Na síreclaig de ar Día ar in fírecnaid Finnía taraill cosecrad do brond in t-úan alaind etrochtoll Iarom bá halacht in ben ropo máralt airmiten hé maccan ro lamnad de bratan algan airgdide Edprais do Finnia fond glan ar in Día día fegfognad a bratan os brí cía pé is maccan dí dia ésse.
Dogníth la Findbarr fúaim nglan cumtach dindmall daigfethal ba blatdál cen bron ce pé do bratan mór Mugaine Compert Mugain mó cach claind do mac cóir chubaid Cherbaill iarom os róen rúamach ré in n-Áed sáer sluagach Sláné Segait fornert?
Fótla fía feib dodarairngert Finnía glana glórda im gním ngle clanna móra Mugaine s í seo cen betblaid mbrath cétfaid araile senchad cona ollaltaib cen ail.
bá do Chonnachtaib Mugain.
Mugain .i. 