Esnada Tige Buchet Boí coire féile la Laigniu, Buchat a ainm.
Tech n-oeged fer n-H-Érenn a thech in Buchet.
Níro díbdad teni fo a choiriu ó ro gab threbad.
Ingen do Chathaír Mór mac Feidlimthe, do ríg Laigen ina h-ucht .i. Ethni ingen Chathaír.
Dá mac deac ar fichit la Cathaír.
Tictis-side do oígidecht & do acallaim a sethar.
Do-meltis oígidechta fichtib & tríchtaib.
Ba robec leo-som ón co mbertis aisceda.
Ba menic didiu a timgaire, uair do-bered fer díb h-eochu & in fer eili in seisrig & fer eili scoí dona buaib, coro fásaigset maic Cathaír fo deoid, conná fargabsat leis acht mbaí & tarb, bale i rrabatar na n-árge.
Luid-seom iarum dia accoíne fri Cathaír.
Senóir díblide side in tan-sin.
as-bert Buchet:
A mmo chóir Cathaír, co torecht ruacbath uas H-Érenn íath?
Ad coimse mo chrod dot chainmacniu; cen chinta fíra fallsigthe fó, ar ba fíu mo brugas-a cach mbrugas cona bésaib brugad an-bít.
Bid anim mór mo díth do Chathaír crích.
Macne Chathaír ro chloíset mo brugas búar .i. Ros Rúadbuillech, Crimthand Cétguinech, Dáre Trebanda, Lóscán Án, Echaid Airigda, Bressal Enechglas, Fiacha Foltlebor fortbia cách.
Buchat ní bia feib ro mboí ríam co rrí ailethuaith nád rosset h-uí Feidlimthi Find.
Is and-sin fris-rogart Cathaír a n-as-bert:
Fír, a Buchat, basa brugaid bíata dám.
Buaid do gal, do gart, do gaisced, do gen fáilte fri cach n-óen it midchuairt már;
Acht com-messind-se mo maccu, ní dingentais do chride chrád.
Nert ní dernaim Rith ní rordaim Léim ní rolngaim Rodarc ní cían cungnamar.
Ríge do-rumalt-sa .i. mbliadan mbúan;
Acht con-messind, do-fessind do Buchat a búar.
Ním thá-sa cumang duit, a Buchet, acht a aithe.
Buchet for teiched uadib assin tír .i. fut na h-aidchi co matin i ngait, co mbaí i Cenannas na ríg a-tuaid. Ocus ba bec ind immirgi rucad ann .i. mbaí & tarb ocus se-sseom & a chaillech & ind ingen .i. Ethni ingen Chathaír.
Bátar i mbothín bic and a-tuaid & ind ingen oca timthirecht.
Buí Cormac matan moch fecht and i Cenannas iar ngabáil ríge, co n-accai in n-ingin oc blegon na mbó.
A cétblegon i llestar for leith, a ndeadblegon i llestar n-aile.
Adas cid dano oc búain na luachra, & medón in tuimm luachra lee i n-airbir fo leith.
Oc tabairt ind usci dano assa ur int srotha issind ara lestar, a n-aill assa medón issin lestar n-aile.
Ro iarfaig fecht and int í Cormac in n-ingin:
Cia taí, a ingen? or Cormac.
Ingen bachlaig thrúaig sund út, olsi.
Cest, cid ma ndénai-si in n-usce & in luachair & in t-ass do chomraind?
Fer ro baí i n-airmitin riam, or sí, dia mberar a medón na luachra & in t-iarmblegon, & dam-sa a n-aill conná raib-seom didiu cen airmitin do neoch fo-géb-sa.
Dia fagbaind-se dano airmitin bad moo, ro mbiadsom.
Is dóchu a fagbáil duit, or Cormac.
Cia dia tabar ind airmitiu?
Buchet a ainm, olsi.
Buchat Lagen ón? or Cormac.
Sé immorro, or si-si.
In tussu ind Eithni Thoebfota? or Cormac.
Is dóig, or si-si.
Iar sin trá do-chuas co Buchat dia cungid.
Nís tarat-side, ar nírbo leis acht la h-athair a tabairt.
As-berat trá is ar écin rucad si chuca-som dadaig, & ní foí leis acht in n-aidchi sin, & at-rullai úad, & issin n-aidchIsin do-rala ina broinn in Corpri Liphechair mac Cormaic .i. ro char Liphe & i lLiphechair ro h-alt etir a máithre & a athre.
Ocus níra gaib Cormac in mac coro luigset Laigin corbo leis.
Ocus robo i-si iar sin ba rígan i fail Chormaic.
Níra gaib immorro can a tindscra do Buchet.
Is ed do-rat Cormac dó, an ro-siacht a radarc di múr Chenandsa, etir boin & duine & dam & ech.
Co cenn sechtmaine for-réimdes a mbreith la Buchet dar Rigi fa-dess na rucc d'indilib i crích Lagen a-ridisi.
Esnad tige Buchet dona dámaib .i. a gen gáre ass frisna dáma:
Fo-chen dúib, bid maith dúib linni, bud maith dano dún-ni lib-si.
Esnad in choícat láech cona n-étaigib corcraib & cona n-erredaib, do airfitiud in tan batis mesca na dáma.
Esnad dano in choícat ingen for lár in tige ina lennaib corcraib cona mongaib órbuidib dara n-étaige & a n-esnad oc airfitiud int sluaig.
Esnad in .i. chruitte iar sin co mmatin ac tálgud int slúaig.
Is de sin a-tá Esnada Tigi Buchat.