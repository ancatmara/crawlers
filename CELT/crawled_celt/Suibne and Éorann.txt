Súanach sin a Éorann án:
Suibne and Éorann As amlaidh éimh ro bhuí Éorann an tan-sin ar f-feis le Gúaire mac Conghaile meic Sgannláin ar rob í Éorann fa bean do Shuibne
Ro-síacht trá Suibhne go n-ige an baile ina raibhe Éorann
Do-dheachaidh Gúaire do sheilg an lá-sin
Deisidh íarum an gheilt for furdhorus na boithe i raibhe Éorann conadh ann it-beart:
‘An cumhain leat a inghean’ ar sé ‘an grádh romhór do-rad cách úainn dá chéile an ionbhaidh ro bhámmar imur-áon?
is súanach sádail duitsi’ ar sé ‘& ní headh dhamh-sa’; conadh ann ad-beart Suibhne & ro fhreagair Éorann é:
Súanach sin a Éorann án i leith leptha ret lennán; ní h-inann is mise i fus: cían ó a-túsa ar anforus
Ro ráidis a Éorann oll aithesc álainn imétrom co ná beithea it bethaid de scarad énlá re Suibne
In-díu is súaichnid co prap bec let bríg do sencharat: te duit ar clúim choilcthe chain; úar dam-sa i-mmuig co matain
Is mo-chen duit a geilt glan: tú is tocha d'feruib talman; gid súanach is súaill mo chlí ón ló at-chúala tú ar nefní
Is tocha let mac in ríg beires tú d'ól gan imsním; is é do thohcmarc toga; ní íarr sib bar senchara
Ce nom-bered mac in ríg do thigib óil gan imsním ferr lim feis i cúas cháel chroinn let a fhir díanot-cháemsainn
Córa duit serc ocus grád don fiur 'gá taí th' áenarán iná di geilt gairb gortaig úathaig omnaig urnochtaig
Dá tuctha mo roga dam d'feruib Éirenn is Alban ferr lem it chommaid gan chol ar uisce ocus ar birar
Ní conair do degmnaí dil Suibne sunn ar slicht imnid: úar mo leptha ac Ard Abla; nídot terca m'úaradba
Mo-núar ám a geilt gnímach do beith éitig imsnímach; sáeth lem do chnes ro chloí dath dresa is draigin dot répad
Ní dá chairiugud dam ort a máethainder máeth étrocht:
Críst mac Maire mórda cacht é dom-rat i n-écomnart
Ropad maith lem ar m-beith ar-áen co tísed clúm ar ar táeb co sirinn soirche is doirche let cach lá is gach énaidche
Adaig damsa i m-Boirche binn; ránac Túag Inbir álainn; co sirius Mag Fáil co fraig; táirlius do Chill Uí Súanaig
Ní thairnic dhó acht sin do rádh an úair ro líon an slúagh an longphort as gach aird
Téid-siumh íarumh ina réim romhadhma for teichedh amail ba minic leis 