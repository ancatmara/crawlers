Orgain Denna Ríg
Boí Cobthach Coel Breg mac Úgaine Móir i r-ríge Breg.
Baí dano Loegaire Lorc mac Úgaine i r-ríge Laigen.
Ba formtech Cobthach fri Loegaire im ríge Laigen, corra gaib sergg & galar de, coro sergg a fuil & a feoil de, conid de ro boí Coel Breg fair-sium; & ní roacht marbad in Loegaire.
Con-acrad dó co farcbad bennachtain ocai ria n-écaib.
In tan didiu do-lluid a bráthair chucai issin tech brister coss eréne circe for lár in taige.
‘Níp sirsan do galar,’ or Laegaire.
‘Is tairisi ón,’ or Cobthach.
‘Do-chuaid ass uile a n-í-siu eter fuil & chnáim, eter bethaid & indili.
Do-rigénsaid fuachtain frim, a gillu, ed ón cos na circe do brissiud; dos-fucaid dom-sa co tarat chuimrech n-impe.’
‘Fé amai,’ or Laegaire, ‘is meth & mell dond fir; is tabarta i n-éslis.’
‘Tair-siu i-mbárach,’ or Cobthach, ‘co raltar mo fert-sa latt, ar at-bél-sa for lúath.’
‘Maith,’ or Loegaire, ‘do-géntar.’
‘Maith, trá,’ or Cobthach ria rígna & ria rechtaire, ‘apraid-si ba marb-sa can fis do nach ailiu ocus dom-berar im charpat & altan scene im láim.
Do-raga mo bráthair co díchra dom chaíniud; bés ron-sua ní uaim-se di suidiu.’
Ba fír són.
Do-berar i-mmach in carpat.
Do-thaet a bráthair dia chaíniud.
Téit-side cona tailce fair an-úas.
Nos clanna in sciain ind oca fordrund, co tuargaib cend ass i coirr a chride, conid romarb de.
Fo-rácaib Loegaire mac ed ón Ailill Áine.
Ro gab-side ríge Lagen.
Nírbo lór dano la Cobthach in chétfingal, co tart argat do neoch do-rat dig tonnaid do Ailill combo marb de.
Iar sin ro gab-som ríge Lagen.
Fo-rácaib dano Ailill Áine mac ed ón Móen Ollam.
Amlabar side dano combo fer mór.
Laa dó didiu isin chluichimaig oc immáin do-rala cammán dar a lurggain.
‘Rom-ánic-se ón, or sé.’
‘Labraid Moen,’ or na gillai.
Labraid a ainm ónd uair sin.
Con-gairther fir h-Érenn do Chobthach do thomailt Fesse Temrach. Labraid dano cumma cháich.
In tan didiu ba h-áinium dóib ic tomailt na fesse, bátar int aes admolta for in lár oc admolad ind ríg & na rígna & na flathi & na n-ócthigern.
‘Maith didiu,’ or Cobthach, ‘in fetabair cia as féliu fil in h-Érinn?’
‘Ro-fetamar,’ or Craptine, ‘ed ón Labraid Moen mac Ailella Áine.’
‘Ron-ánac-sa i n-erruch, coro marb a oendam dam-sa.
Is hé as féliu.’
‘Ro-fetamar,’ ar Ferchertni ‘Ron-ánac-sa dano i ngaimriud, coro marb a oenboin dam.’
‘Eircid-siu les-sium dano,’ ar Cobthach, ‘ar is féliu an-dú-sa.’
‘Nípa messaiti-seom de sin, or Craiptine, & nípat ferdde-siu.’
‘A h-Érind dúib-si immorro,’ ol Cobthach.
‘Mani fagbam ar n-inad inti,’ ar Moen, ‘bid’
Dlomtair iarum.
‘Cid ragmae?’ or Moen.
‘Siar,’ or Ferchertni.
Tiagait iarum co r-ríg Fer Morca ed ón Fir Morca bátar immon Lúachair n-Dedad thíar.
Scoriath iss hé ba rí dóib.
‘Cid dofor-fuc?’ or Scoríath.
‘Ar n-dlomad do ríg h-Érenn.’
‘Fo-chen dúib,’ or sé, ‘bid inund techt nó anad dún céin no mbeo-sa.
Robar bia degcommaid.’
Ingen la Scoríath, Moríath a h-ainm.
No bíthe co a forcomét co l-léir, ar ná térglas aithech tige di in h-érind.
A mmáthair oca comét; & níro chomthuilset a dá súil ríam acht indala n-aí oc aire a ingine.
Ro charastar immorro ind ingen inn í Labraid.
Baí comairle eter in n-ingin & Labraid.
Ro boí urgnam mór la Scoriath do Feraib Morca.
Is ed comairle do-rónsat, Craiptine do seinm suantraige iarsind ól, co comtholad a mmáthair-si, co roissed-som in n-imdai.
Ba fír són immorro.
Ní derchelt Craiptine a chruit dadaig, coro chotail in banscál & co comarnaic ind lánamuin.
Nírbo fota trá iar sin coro dúsig-si.
‘At-rae suas, a Scoriath,’ or sí, ‘is olc in cotlud a taí; anál mnáa lat ingin.
Cluinte a h-osnaid iar techt a menmarcce.’
At-racht iarum Scoriath.
‘Fintar cia do-róne so,’ or sé, ‘coro claidbither fo chétóir.’
Nícon fess dano cia do-róne.
‘A cenna dona druídib & dona filedaib,’ or sé, mani fintar cia do-róne.
‘Bid anim duit,’ or Ferchertne, ‘do munter do marbad.’
‘Do chend dano dít-so féin,’ ar Scoríath, ‘mani aprai.’
‘Apair,’ or Labraid, ‘is leór mo mudugud m'oenur.’
Is and as-bert Ferchertne:
‘Ní ceilt céis ceól do chruit Chraiphtini co corastar for sluagu suanbás con-sreth coibnius etir sceo Maín Moríath macdacht Morca mó cech luag Labraid.’
‘Labraid,’ or sé, ‘cond-ránic frie iar for tálgud do chruit Chraipthine.’
Ro mert-som a muintir i s-suidiu.
‘Maith trá,’ or Scoriath, ‘nícon térglansam-ni céli diar n-ingin cosin-nocht ara seirc lind.
Cia no bemis-ni ica thogu, iss é fuaramar and.
Déntar ól is taig,’ olse, ‘& tabar a ben for láim Labrada; & ní scér-sa fris, or sé, corop rí Lagen.’
Do-thaet iarum a ben chucai & foid leis.
Ocus do-berat sluagad fer Muman iar sin co r-roachtatar Dinn Rígin cétorcain.
Ocus at-roas techt ar in orggain co n-dernsat comairli mbrécaig ind oic a-muich ed ón Craptine do dul forsin doa in dúni do seinm suantraige dont sluag inn-und conda r-ralad dar a cend.
in sluag a-mmuig do thabairt a n-aigthe fri lár & a m-meoir ina cluasaib conná cloistís in seinm.
Combo ed ón do-gníthe and & co torchratar ind fir thall dara cend hi suan & co n-dechas ar in dún & co ralad ár int sluaig & coro h-ort in dún.
Ro bae immorro Moriath forsint sluagad & nírbo miad lé-si a m-méra do chur ina cluasaib ria ceol feisin, co m-boí trí thráth ina cotlud, ar níro lamad a gluasacht.
Unde Flann mac Lonáin cecinit:
Feib con-attail Moriath múad fiad sluag Morcae, mó cach séol, dia n-ort Dind Ríg, réim cen tréis, dia sephaind céis cendtoll céol.
Ro gab-som didiu ríge Lagen iar sin & bátar hi córe & Cobthach, ocus is and ro boí a sossad-som, i n-Dind Ríg.
Rechtus immorro ro gab-som & lánríge la Cobthach.
Ro-chuirestar iarum Cobthach do dénam a menman & do airiuc thuile dó.
Do-rónad teg les-seom dano ara chind Chobthaigh.
Imchomnart immorro a tech; d'iurn eter fraig & lár & chomlada do-rónad a tech.
Lagin oco dénam bliadain láin & do-ceiled athair ar a mac & máthair ar ingin.
Is de atá, ‘Nít lia Lagin rúni.’
Is and do-rónad a tech, i n-Dind Ríg.
Ro-cured didu Cobthach dond irgnam & do-lluid ríg imbi do rígaib h-Érenn.
For-émdes immorro ó Chobthach dul issin tech co n-digsed máthair Labrada & a drúth.
Is ed do-rroíga in drúth, bennachtu Lagen & soíri a chlainne co bráth; ar maithius dia mac do-chuaid in ben.
É-sseom féin ed ón Labraid oc a ferthaigis.
Luid-seom arna-bárach do chluchi frisna gillu isin léna.
Cona facca a aite oc suidiu.
Im-bert-side oenchoissid sciach for a druimm & for a chind ind Labrada.
‘Is dóchu,’ or sé, ‘bid écht la mac Écht lat-so.
Olc duit, a gilla,’ or sé, ‘rí h-Érenn do thocoiriud co tríchait ríg imbi cen bith ria m-beolu oc airiuc thuili dóib.’
Gaibid imbi iarum & luid chucu issa tech.
‘Tene duib,’ ar sé, ‘& lind & biad isa tech.’
‘Is cóir,’ ar Cobthach.
Nónbur dó for lár in taigi.
Srengait in slabraid baí assin chomlaid ina n-diaid conda ralsat ar in coirthe i n-dorus taige & ro sétea na trí choícait bolg goband dóib immon tech & cethrur óclách for cach bulg, combo te dont sluag.
‘Do máthir thall,’ a Labraid, ar ind óic.
‘Náthó, a maccucán,’ or sí, déna-su th'einech thrium-sa, ar at-bél-sa chena.
Orggthir trá Cobthach Coel secht cétaib & co ríg imbi.
Unde dicitur:
Trí chét bliadan, buadach rím re ngein Chríst, compert noeb, nírbo brátharda, ba h-olc, orta Lorc la Cobthach Coel.
Cobthach Coel co tríchait ríg ron ort Labraid, líth co mbuaid mac meic Loegaire din lind i n-Dind Ríg ra h-ort in sluag.
Ocus is de sin as-bert Ferchertne file:
Dind Ríg ropo Thúaim Tenbath; trícha fuirech fo brón bebsait.
Brúsius, bréosus búre lond Labraid láth Elga hua Luirc Loeg lond Sanb sétne sochla Coel Cobthach cond mál Muridach.
Mandras armu athar athar, ollom Maín maccu ána Úgaine.
ed ón Maín Ollom-som i tossaig, Labraid Moen iar sin.