Temair, saer in sossadh do cech ríg dia rímhe, imme, maith an t-áighi, suides flaith cech tíri.
Dia láim deis rí Caisil cáin cuiri, rí Laigen lín n-graige hi cétlud fri suidhe.
Suidid airdrí Ailig dia chliu, céim co clothgai, rí Ulad, ard n-athe, hi cétlud ríg Fochla.
Fosernd clothrí Connacht íer cúl, cáine sretha, fri senchus, só fatha, fri búaid ocus breatha.
Baghaso an crutsa, is cóir cía noderba, suidigud ard amrae tige túathaich Temra.