Scéla Mucce Meic Dathó Boí rí amrae for Laignib, Mac Dathó a ainm.
Boí cú occo.
Im-díched in cú Laigniu huili.
Ailbe ainm in chon, ocus ba lán Hériu dia airdircus in chon.
Do-eth ó Ailill ocus ó Meidb do chungid in chon.
Immalle dano táncatar ocus techta Ulad ocus Conchobair do chungid in chon chétna.
Ro-ferad fáilte friu huili, ocus ructha cuci-sium isin mbruidin.
Is í sin in chóiced bruden ro-boí i n-Hérinn isind aimsir sin, ocus bruden Da-Derg i crích Cúalann ocus bruden Forgaill Manaich ocus bruden Mec Da-Réo i mac Bréfni ocus bruden Da-Choca i níarthur Midi.
Secht ndoruis isin bruidin ocus sechtsligeda trethe ocus secht tellaige indi ocus secht cori.
Dam ocus tinne in cach coiri.
In fer no-téged iarsint sligi do-bered in n-aél isin coiri, ocus a-taibred din chétgabáil, iss ed no-ithed.
Mani-tucad immurgu ní din chéttadall ni-bered a n-aill.
Ructha trá na techta ina imdai cuci-sium do airiuc thuile dóib ríasíu do-berthae a mbiad dóib.
Ro-ráidset a n-athesca.
‘Do chungid in chon do-dechammar-ni’ ol techta Connacht ‘ .i. ó Ailill ocus ó Meidb; ocus do-bértar tri fichit cét lilgach hi cétóir ocus carpat ocus da ech bas dech la Connachta, ocus a chommaín cinn bliadna cen-mothá sin.’
‘Dia chungid dano do-dechammar-ni ó Chonchobur’ oltechta Ulad; ‘ocus ni messa Conchobar do charait ocus dano do thabairt sét ocus indile, ocus a chomméit cétna a túaith, ocus biaid degcaratrad de.’
Ro-lá didiu i socht inní Mac Dathó; co-rrabe tri thráth cen dig cen biad, acht 'co immorchor ón taíb co araile.
Is and a ben:
‘Is fota in troscud i-taí.
Atá biad lat cenco-n-essara.
Cid no-taí?’
Nicos-n-árlastar.
Is and in ben:
‘Tucad turbaid chotulta’
‘do Mac Dathó co-a thech,’
‘boíthi ní no-chomairled’
‘cenco-labradar fri nech.’
‘As-oí, do-soí úaim do fraig’
‘in ferg féne co londgail;’
‘a ben trebar, dos-beir mod’
‘bith dia céiliu cen chotlud.’
‘As-bert Cremthann Nia Náir:’
‘ni-tardda do rúin do mnáib’
‘rún mná ní maith con-celar,’
‘maín ar mug ni-aithenar’
‘Cid fri mnaí at-bertha-so’
‘manid-epled ní airi,’
‘ní na-tét do menma-so,’
‘téti menma neich aili’
‘Cú Mes-Roída meic Dathó’
‘ba olc lathe etha dó’
‘do-foeth mór fer find fria rath’
‘bid lïa turim a chath’
‘Manip do Chonchobor berthair’
‘is derb bid mogda in gním’
‘nicon-faicébat a slúaig’
‘bas mó do búaib na do thír’
‘Mad do Ailill éra’
‘silis Fálmag darsin túaith’
‘dodon-béra mac Mágach’
‘atan-ebla i luim lúaith’
‘Táthut airle lim-sa fris’
‘ní olc fri íarmairt n-indi’
‘tabair dóib-sium dib línaib’
‘cumma cía-thóetsat imbi’
‘In chomairle at-biri-siu’
‘is í ním-déni cutal’
‘Ailbe, do-rooíd Día’
‘nicon-fes cía ó-tucad’
Íar sin at-racht súas ocus no-mbertaigedar.
‘Bad maith dún’ olse ‘ocus dona hóegedaib dodn-áncatar.’
Anait sidi leis trí laa ocus téora aidchi.
Ocus téit leo for leth .i. la techta Connacht prius.
‘Ro-bá-sa trá’ olse ‘i n-imsním mór ocus cuntabairt móir co-nderglé .i. do-ratus-a in coin do Ailill ocus do Meidb.
Ocus tecat ar chenn in chon co sochruid ocus co húallach, ocus ros-bía lind ocus biad ocus ascada, ocus bértait in coin, ocus is fochen dóib.’
Buidig sidi dano.
Luid íar sin co techta Ulad.
‘Do-ratus-a trá’ olse ‘asmo chuntabairt in coin do Chon-chobur.
Ocus bad uallach tíastar ara chenn .i. formna mathe Ulad.
Bértait ascada uili ocus ros-bia fáilte.’
I n-óenló immurgu ro-dálsat-som etir aníar ocus anair.
Niro-follaiged léo-som dano.
Táncatar dá cóiced Hérenn i n-óenló co-mbátar i ndoruss bruidne Meic Dathó.
Do-luid-seom fessin ara cenn ocus feraid fáilti‘Ni-farcelsam, a ócu’, olse; ‘ar apaide is mochen dúib.
Taít issin less!’
Lotar íarum uili isin mbruidin, leth in tige dano la Connachta ocus in leth aile la Ulto.
Nibo bec in tech dano, secht ndoruiss ind ocus coíca imdad itir cech dá dorus.
Niptar aigthi carat im fleid immurgu bátar isin taig.
Sochaide díb ro-fúachtnaig fri araili.
Trí chét bliadan ría ngein Chríst ro-boí in cocad etorro.
Marbthair dóib dano in mucc Meic Dathó.
Trí fichit gamnach oca bíathad side co cenn secht mbliadan.
Tri neim immurgu no-bíata co-ralta ár fer n-Érenn impe.
Tucad dóib íarum in mucc & cethorcha dam dia tarsnu cenmothá a mbiad archenae.
Mac Dathó; fessin ocond fertigsecht.
‘Mochen dúib’ olse.
‘Ni dabar samail riss sin; ataat aige ocus mucca la Laigniu, a testa de-sin mairfithir dúib i mbárach.’
‘Is maith in mucc’ ol Conchobar.
‘Is maith immurgu’ ol Ailill.
‘Cindas rainn-fither in mucc, a Chonchobuir?’ ol Ailill.
‘Cía indas’ ol Bricne mac Carbaid anúas ane asind imdai, ‘bale i-taat láith gaile fer n-&Emacr;renn sund, acht a-rrann ar chomramaib?
Ocus do-rat cách díb builli dar sróin a chéili riam.’
‘Déntar!’ ol Ailill.
‘Is maith’ ol Conchobar; ‘atát gillai dún is'taig im-rulatar in cocrích.’
‘Ricfaither a les do gille innocht, a Chonchobuir,’ ol Senláech Arad a Crúachnaib Con-Alad aníar; ‘ba menic rota Lúachra Dedad lim-sa foa tóin, menic ag méith díb d'ácbáil acum-sa’.
‘Ba méthiu a n-ag fo-rácbais-iu ocainni’ ol Muinremur mac Gerrginn, ‘ .i. do bráthair fadéin .i. Cruaichniu mac Rúadluim a Crúachnaib Con-Alad.’
‘Nibo ferr side’ ol Lugaid mac Con Ruí;, ‘oldás Inloth Mór mac Fergusa meic Léti fo-rácbad la Echbél mac n-Dedad hi Temair Lóchra’.
‘Cindas fír lib’ ol Celtchair mac Uithecair ‘Conganchness mac Dedad do marbad dam-sa ocus a chenn do béim de?’
Imma-tarlae dóib fodéoid co-tarat int oínfer for firu Hérenn .i. Cet mac Mágach do Chonnachtaib.
Do-fúargaib side immurgu a gaisced úas gaiscedaib int slúaig ocus ro-gab scín inna láim ocus dessid ocon muicc.
‘Fogabar do feraib Hérenn trá’ olse ‘oínfer tairisme comrama frim-sa, no lécud na-mmucce do rainn dam!’
Ni-fríth láech a tairisme.
Ros-lá i socht na h-Ulto.
‘At-chí sút, a Lóegairi,’ ol Conchobar.
‘Niba fír’ ol Lóegaire ‘Cet do rainn na mucce arar m-bélaib-ni’.
‘An biuc, a Lóegairi, corot-aicciller!
Is bés dúib-si far n-Ultaib’ ol Cet, ‘cech mac gaibes gaisced acaib, is cucainni cenn a báiri.
Do-cúadais-siu dano isin cocrích.
Imma-tarraid dún indi.
Fo-rácbais in roth ocus in carpat ocus na heocho, ocus at-rulais féin ocus gaí triut.
Nis-toirchi in muicc fon indas-sin.’
Dessid side dano.
‘Niba fír’ ol láech find mór do-dechaid assind imdai, ‘Cet do rainn na mucce arar mbélaib-ni’.
‘Coich and-so?’ ol Cet.
‘Is ferr di láech indaí-siu’, ol cách, ‘Óengus mac Láme Gábaid sin di Ultaib.’
‘Cid dia-tá Lám Gábuid fora athair-sium?’ ol Cet.
‘Cid ám?’
‘Ro-fetar-sa’ ol Cet.
‘Do-cúadus-sa sair fecht and.
Égthir immum.
Do-roich cách.
Do-roich dano Lám.
Tárlaic urchor do gaí mór form-sa.
Dos-léicim-se dó in ngaí cétna co-mbert a láim de, co-mboí for lár.
Cid do-bérad a mac do chomram frim-sa?’
Téit Óengus ina suide.
‘In comram do thairisem beus’ ol Cet, ‘no in mucc do rainn’.
‘Niba fír a-rrann duit-siu cétomus’ ol láech find mór de Ultaib.
‘Cía and-so?’ ol Cet.
‘Éogan mac Durthacht sin’ ol cách ‘ .i. rí Fernmaige’.
‘At-chondarc-sa riam’ ol Cet.
‘Cairm indom-acca?’ ol Éogan.
‘I ndorus do thige oc tabairt tánae bó húait.
Ro-éged immum-sa isin tír.
Tánacais-iu fon égim.
Ro-lécis gaí form-sa co-rra-bae asmo scíath.
Do-llécim-se duit-siu in ngaí cétna co-lluid tret chenn ocus co-mbert do súil asdo chiunn.
Atot-chiat fir Hérenn co n-oínsúil.
Messe thall in súil n-aili asdo chinn.’
Dessid side dano.
‘Frithálid, a Ulto, in comram beus’ ol Cet.
‘Nis-rainnfe indossa’ ol Muinremor mac Gerginn.
‘Inn é so Muin-remor?’ ol Cet.
‘Is mé ro-glan mo goo fodéoid, a Muin-remur’, ol Cet.
‘Ni-fuilet trí thráth and ó thucus-a trí laíchcenn úait im chenn do chétmeic ast ferunn.’
Dessid side dano.
‘In comram beus!’ ol Cet.
‘Rot-bia són’ ol Mend mac Sálchada.
‘Cía so?’ ol Cet.
‘Mend’ ol cách.
‘Cid ane’ ol Cet, ‘meic na mbachlach cusna lesanmannaib do chomram cucum? arba mese ba sacart oc baistiud ind anma-sin fora athair, messe tall a sáil de co claidiub conna-ruc acht oínchois úaim.
Cid do-bérad mac ind oínchoisseda cucumsa?’
Dessid side dano.
‘In comram beus!’ ol Cet.
‘Rot-bia són’ ol láech líath mór forgránda di Ultaib.
‘Cía so?’ ol Cet.
‘Celtchair mac Uithechair sin’ ol cách.
‘An bic, a Cheltchair,’ ol Cet, ‘manip dom thúarcain fo chétóir.
Rotánac-sa, a Chelt-chair, co dorus do thige.
Rohéged immum.
Tánic cách.
Tánacais-iu daon.
Dot-luid i m-bernai armo chenn-sa.
Do-reilgis gaí form-sa.
Ro-lécus-a gaí n-aill cucut-su co-ndechaid tret slíasait ocus tre húachtar do macraille.
Ataí co ngalur fúail ónd úair-sin, nicon-rucad mac na ingen duit.
Cid dot-bérad cucum-sa?’
Dessid side dano.
‘In comram beus!’ ol Cet.
‘Rot-bia són’ ol Cúscraid Mend Macha mac Conchobair.
‘Cuich so?’ ol Cet.
‘Cúsc-raid’ ol cách; ‘is adbar ríg ar deilb.’
‘Ní buide frit’ ol in gilla.
‘Maith’ ol Cet.
‘Cucainni ceta-tudchad-so do chétgaisciud, a gillai.
Imma-tarraid dún issin chocrích.
Fo-rácbais trian do muintire, ocus is amlaid do-cúadaiss ocus gaí tríat brágit conna-étai focul fort chenn i córai; ar ro-loitt in gaí féthi do brágat.
Conid Cúscraid Mend atot-chomnaic ónd úair-sin.’
Do-rat tár fon n-indas-sin forsin cóiced n-uile.
In tan didiu rod-mbertaigestar ocon muicc ocus scían inna láim co-n-accatar Conall Cernach is'tech.
Is and tarblaing for lár in tige.
Ferait "Ulaid fáilti móir fri Conall.
Is and ro-lá Conchobar in cennidi dia chinn ocus nos-mbertaigedar.
‘Is maith lenn ar cuit do thairiuc’ ol Conall.
‘Cia rannas dúib?’
‘Ro-ddét dond fiur nod-ranna’ ol Conchobar ‘ .i. Cet mac Mágach.’
‘In fír, a Cheit’, ol Conall, ‘tusso do rainn na-mmuicce?’
Is and as-bert Cet:
‘Fochen Conall, cride licce, londbruth loga, luchair ega, guss flann ferge fo chích curad créchtaig cathbúadaig.
At comsa mac Findchoíme frim’.
Conall:
‘Fochen Cet, Cet mac Mágach, magen curad, cride n-ega, ethre n-ela, err trén tressa, trethan ágach, caín tarb tnúthach, Cet mac Mágach’.
‘Bid menn innar n-imchomruc-ni ón’, ol Conall, ‘ocus bid menn inar n-imscarad; bid airscéla la fer mbrot, bid fíadnaise la fer manath; ar ar-cichset airg loman londgliaid na da err eblait écht ar écht, regaid fer dar fer is'taig-seo innocht.’
‘Eirg ón muicc didiu!’ ol Conall.
‘Cid dano dot-bérad-su cucce?’ ol Cet.
‘Is fír’ ol Conall ‘do chungid chomrame cuccum-sa.
Do-bér oínchomram duit, a Cheit’, ol Conall.
‘Tongu na-tongat mo thuath, ó ro-gabus gaí im láim nad-raba cen guin duini do Connachtaib cach óenlaithi ocus orcain fri daigid cech n-óenaidchi, ocus niro-cotlus riam cen cenn Connachtaig fom glúin.’
‘Is fír’ ol Cet, ‘at ferr do láech indó-sa.
Mad Ánlúan no-beth is'taig, do-bérad comram ar araile duit.
Is anim dún nad-fil is'taig.’
‘Atá immurgu’ ol Con-all, oc tabairt chinn Ánlúain assa chriss; ocus do-léici do Chet dara bruinni co-rróemid a loim fola fora béolu.
Ro-gab side immurgu ón muic, ocus dessid Conall acci.
‘Tecat don chomram a fecht-sa!’ ol Conall.
Ni-fríth ón la Connachta láech a thairisme.
Do-ratad immurgu damdabach dona boccótib immi ima cúairt, ar ro-boí drochcostud is'taig do chloíndíbircthib la drochdaíni.
Luid íarum Conall do rainn na-mmucce.
Ocus gebid dano cenn in tarra ina béolo, co-tairnic dó rann na-mmucce.
Ro-súig in tairr .i. ere ind nónbair cona-farcaib bannai de.
Ni-tarat immurgu do Chonnachtaib acht dá cois na-mmucce foa brágit.
Ba becc dano la Connachta a cuit.
At-ragat sidi, at-ragat dano Ulaid, co-rroacht cách araile.
Ro-boí trá buille dar áo i suidiu, combo comard ra sliss in tige in carnáil ro-boí for a lár, co-mbátar na srotha din chrú forna doirsiu.
Maidith dano in sluag forna doir-si co-rralsat soïmól for lár ind liss .i. cách oc trúastad a chéli.
Is and gabais Fergus dóib daur mór ro-boí for lár ind liss assa frénaib.
Maidit immach dano assind liss.
Do-berar in cath i ndorus ind liss.
Is and luid Mac Dathó immach ocus in cú inna láim, co-rrailced etorro dús cía díb do-ngegad .i. rús con.
Do-rraíga in cú Ulto ocus ro-léci for ár Connacht, ar ro-mebaid for Connachta.
As-berat-som is i m-Maigib Ailbi ro-gab in cú fertais in charpait fo Ailill ocus Meidb.
Is and do-n-áraill Fer Loga .i. ara Ailella ocus Medba co-rrala a cholainn for leth ocus corro-an a chenn i fertais in charpait.
As-berat dano is de atá Mag n-Ailbi .i. Ailbe ainm in chon.
Do-lluid a-mmaidm andess for Beluch Sen-Roírenn, for Á;th Midbine i Maistin, sech Cill n-Dara, sech Ráith Imgain, hi Fid n-Gaible do Áth Mac Lugnai, sech Druim-Dá-Maige, for Drochet Coirpri.
Oc Áth Chinn Con i mac Biliu, is and ro-lá cenn in chon asin charput.
Oc techt íar fraíchrud Midi síar, is and do-n-árlaic Fer Loga isin fraích .i. ara Ailella, ocus ro-ling isin carpat íar cúl Conchobair co-rragab a chenn dara aiss.
‘Emde, a Chonchobair!’
olse.
‘T'ógríar!’ ol Conchobar.
‘Niba mór’, ol Fer Loga, ‘ .i. mo brith latt co Emain Macha ocus mná óentama Ulad ocus a n-ingena macdacht do gabáil chepóce cecha nóna immum co-n-érbrat:
Fer Loga mo lennán-sa.’
Ba écen ón, ar ní-laimtis cena la Conchobar.
Ocus ro-léced Fer Loga dar Áth Lúain síar dia blíadna ocus dí gabair Conchobair leis co n-allaib óir Scéla muice Meicc Dathó in sin.
Two poems on the dog Ailbe and on Mac Dathó's pig Is de ro-cét:
A gillu Connacht nád-líu for trommacht ac apairt gó: gilla lasmbo becc far cuit fo-rodail muicc Meic Dathó:
Na trí coícait coíca fer, dó do-llotar almaib tor;: comrac úalle im Ailbe sin, bec in cin tre caingne con:
Conchobar búadach rothelt, Ailill slúagach ocus Cet:
Bodb iar n-áraib fora slicht, Cú-Chulainn, ní-dámair cert:
Congal Aidni and anair, Fíamain Dúin Binne din muir;: ro-chécs tairmthechta íar sin Éogan mac Dairthechta duib:
Trí meic Nera ar lín lerg, trí meic Uislenn cobra ngarg, Senláech Arad anba borb a Crúachnaib Con-Alad n-ard.
Dubthach Emna, ard a bríg, Baíthén Berba bréthir bláith:
Illann airdirc ilair glond, Muinremur lond Locha Sáil Conall Cernach, crúaid a gal, Marcán Sinna sétrod son, Celtchair Ulad, fer dar fer, Lugaid Muman mac trí con:
Fethis Fergus Ailbe n-oll, crothis doïb dairbre ndall, gabais faínbrat tar scíath scenb, bróenderc toídlech tar fern flann Cethern mac Fintain ro-bíth, úathad a lín forsind áth;
Fir Ól n-Écmacht, érmaig slúag, nis-relic úad ré sé tráth Feidlimid co n-ilur thor, Lóeguire Búadach, fó fair; ba leth ndogra immon coin Conáed mac Morna nach-mair Móra airig aidbli bann, cródai curaid, cumtaig dind móra fíana, fortbi chland, móra gíalla, móra gill Muc Mic Dá-Thó, tlachtmúad torc, nocharb í ind attrúag imnocht; co cenn secht mbliadan, cen brath, sesca gamnach dia bíathad Ba h-airdirc in moltach mas, eib sontar tríasin senchas; cen chlethbratha ros-can clú, cethracha dam dia fothu Fíadnaib cródaib for creit chairr ere nónbair 'na tromthairr; céin boí ac rainn robailc co rath dos-romailt Conall Cernach Cías lú Ailbe im grád nglan, cú dia-ndechaid cách cosnam, ce do-rairg gressa don phurt, nírbo messa de in mórmucc Lotar dó íar ndótib drenn cóic cóicid inna hÉrenn dos-fuc a combóg cucce corbo olldám óenmucce.
Mes-Gegra, Mes-Roída rán dá mac Dá-Thó na trom-dám in Mes-Roída, fri féith fuit iss é ro-méth in mórmuic The words within brackets are insertions, found only in the Book of Lecan.
Mag Léna, canas ro-hainmniged?
Ní hannsa.
Léna mac Roída .i. mac Mis-Réta, is hé ro-alt muicc Meic Dathó.
Fos-fúair i n-Daire Bainb i n-oirther Bladhma.
Fo-rorbairt leis co cenn secht mblíadan co-mbátar secht n-airtim di forbaidh saille fora srúib.
Dia-tultatar Ulaid ocus Fir Ó n-Écmacht do feis Meic Dathó do-dechas ó Maine Athrai cuice do cuingidh na muice do chobair a einich.
arbádar cúic cóicidh Érenn amun feis. Ocus do-fárgaidh cáecait torc togaidi día éisi, ocus ni-rogab úada.
Seasca gamhnach a ngurt féoir aga biathadh, ceathracha dam dia cumscachadh ocus eri nónmair ina tarr, conas-rameilt Conall Cearnach céin bás aca comroind.
Meis-Géadhra ocus Mes-Roda dá mac Dá-Thó.
Le Mes-Roda ro-n-alt an muc.
Do-chúaidh dano Léna re muicc for Dubchlais ríana tidnacul úad.
In bail a mboí, con-atail and, co-n-úargaib in muc mucclais tairis cen airiugad dó corod-múchai; cona-claid-sium dano oc suide, co-roacht gráinne a chloidim in muic combo marb.
Ocus do-dechaid Follscaide mucaid Meic Dathó co-ruc in muic frisin feis, ocus coro-lá firt Léna ann.
Unde Mag Léna Inmain in fert, fichtib slúag, ocus inmain lecht láechbúan inmain marbán cen mire dia-tuc banbán bithlige Scenb in scél ro-scaíled ann, láech nach-laíded nach-labrann; díth lúath Léna cen logud do-rat úath is airomun Léna mac Róeda rathaig ailis muic, mó cach fachaid; rob é sin in torc tigba las-rort Léna in láechbidba Is de-sin fris-ngéra thúaid Mag lond Léna co láechbúaid ón gas gurm no-gaibed gail, luid as, aided nárb inmain Dia-lotar 'na tóitib trell cóic cóicid áille Érenn Dia sigid día Samna sair áit i mbaí a h-adba inmain Ro-alt sab na sírglec sáer Ailbe mínbrec mullachmáel; tuc mór slúag fo thalmain tair in cú úag arnaid inmain 