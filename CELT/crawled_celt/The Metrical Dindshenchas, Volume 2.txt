The Metrical Dindshenchas:
List of witnesses L U:
Leabhar na hUidhre L:
The Book of Leinster R:
The Rennes M S
B:
The Book of Ballymote Y:
The Yellow Book of Lecan H:
Trinity College M S H E:
Trinity College M S E M:
The Book of the Hui Maine Royal Irish Academy Stowe D I I S:
Royal Irish Academy Stowe D I I:
Royal Irish Academy Stowe B I I:
Royal Irish Academy Stowe B I II V:
Royal Irish Academy Reeves Rath Esa Sund dessid domunemar iar tíchtain bruthmar báire ingen Echdach Aireman ocus Étáine áine
Esa ainm na h-ingine; is di atá Ráth Esa; cét cech míl cen timdibe tucad lé ba búaid m-bésa
Midir dalta in find-ben-sin fri h-ól fína ocus meda; nói m-bliadna dond ingin-sin i m-Brí Léith láthar nena
Tar cend Echdach Aireman ruc Midir Étáin n-ólaig a Fremaind ciarb aire-glan co farcaib Banbai m-brónaig
As-bert Codal crín-chossach:
"Ní écen dúib a fochmarc; i m-Brí Leith ar fír-thossach; é leth luidi for tochmarc"
La tóeb Echdach Aireman lotar slúaig Érend áine a Fremaind ciarb aire-glan do thogail Brí Léith láine
Nói m-bliadna 'con togail-sin nírbo romór a h-oibne;
Midir ocond fholaim-sin oc admilliud na h-oipre
Iar togail in t-shída-sin doluid cóica fer fuilngech ropo delbda in díne-sin
d'acallaim na ríg ruibnech
Tuctha and dia cétáine ba scél n-irdairc rochúala
do Echdaig i richt Étáine tri cóicait ban bríg búada
Is díb-sin doróega-seom a ingin fír-glain fessin; ba gó aní romáide-seom conid sí dál forsndessid
'S í sin ruc Meiss m-Buachalla máthair Conaire chélig; ba dál amnas uachalla: roselt for slúag n-ard n-Ébir
Dia luid Eochaid atherruch do thogail Brí Léith láine tuc a mnái iar n-athelluch ó Midir monur n-áine
Is andsin dorimgart-seom a eneclaind for Midir Eochaid fírén find-balc-som conosruc iar n-dáil dligid
Is é-so in cetharda doróegai Eochaid Airem co n-ilur drong decharda co lín scíath ocus claideb
Tóchur for móin Lámraigi fid for Brefni co feochra dichlochad más már-Midi ocus luachair for Tethba
"A ingen domimgair-se" ar Eochaid "ráid 'sind úair-se ca dindgna dom dindgnaib-se cosnotidnastar úaim-se"
Is andsin doróega-si Ráith n-Ésa fál fri find-blai suide asa saílfed-si asnaccad na tri dindgnai
Síd in Broga belgaig-se in tress dindgna cóir cétach Duma n-Giall is' Temraig-se Dún cáin Crimthaind i n-Étar
Is andsin doridnacht-si ó Echdaig rád cen fhulla co cach neoch dorimgart-si co n-ilur a sét sunda
Midir iar cúl mithisi doluid imon dáil n-détla co Echdaig doridisi imon caingin cóir cétna
Gáid Midir in find-bile 'mo les n-dían 'mondernta Sigmall mac a ingine fail i Síd noithech Nennta
Ogniad ainm a máthar-som ingen-side do Midir; nochon olc a láthar-som cen descin cirt ná dligid
Rucad Étáin aire-glan siar ciarbo tolcda in tustiu la cend Echdach Aireman co m-bói i Síd Nenta iar n-usciu
Atá thiar in slóg-drongach oc Sigmall síd cen fhulla oc úa Midir mór-glonnach ocus ní thoracht sunda
Án-sin a maig mic ind Óc fairsing do rót rethaib cét: forolgais mór flathe fír d'aicme cech ríg immotrét
Rotbrecai cach n-ingnad n-án a chlár find-glan fichtib slúag a thir férach fénach féig a iath n-énach n-indsech n-úag
Tech mic ind Óc ós do dind rígda fót fri féle find: taircet éim ós do lind duind géill a sídib Érend ind
Ingen Foraind fort lár luind cáin mál ba molbthach in mind: furri rolád in tor thall: ní gann in nath ós a cind
At-chíu lind find Féic na Fían frit aniar ní timm in gním co lá brátha brígach bág meraid hi fán rátha ríg
Lánamain contuiled sund iar cath Maige Tuired thall: in ben mór in Dagda donn: ní duaichnid a n-adba ann
Lecht in Máthai iarna guin léir fort a Bruig breccas graig: is é a chnáim rochorbai in muir diatá Inber Colptha cain
Sechi bó Boadain buain ós grúaid a liac budi báin:
Termond ua Fían fedil féig im réid airthir nemid náir
Hi Fertai na Fáilenn fand is and romaíded in glond: mór in gním n-úalle dorind écht Find for féin Lúagne lond
Génair inneot mellach mac Cellach roslat leirg for lorc; ba túalnge trebe rotchacht conappad éc n-úalle fort
A barc brainech na tor tromm tatbig trethan-tonn do dind: otha Chrimthainn Niad co Niall ba tu relec na fian find
Fintan Feradach fecht fland rothecht do thalmain in trom:
Tuathal Techtmar triath ar cland foluing do land lechtach lom
Fedelmed Rechtach it rím ba gein gleccach fri cech tóir; nídat écruthach hit tír focheil Conn cét-chathach cóir
Ní thoracht Art aidble uird: immanaigtís luirg ar leirg: rogab lige n-uachail n-ard arg na láech i Luachair Deirg
Ní thoracht Cormac cen lén: déad na fírinne rodfír rogab fos ós Bóind báin forsin tráig ic Ros na Ríg
Cairpre Lifechair fort lár:
Fiachu Sraptine rán réil:
Muiredach Tírech din Brí: in rí Eochu athair Néil
Ní thoracht Niall nuall nad gó; dirsan dó in rian rorá iar n-dul co h-Elpa fo secht ro fes a lecht áit itá
Iarsin tánic cretem glan for Mag Fáil bés nirbo rom co fail cách i reilcib noém dia scarad fri cloén fri col
Focheil cúane calma cáin a mag mic in Dagda déin: ná dernsat adrad Dé móir andso dóib hitát hi péin
Iatsom dimbúan tussu búan immotréide cech slúag slán: iatsom dosrogáeth a n-gáes tussu fogéba áes n-án
Bóand bale roglas réil Mana sechut la Séil sláin cenn indais ui úabrig úaib Senbic a túaim immais áin
Án-s
Congalach col-lí cond fían dían a buille dond a dál: is búale rán-tor co rian is cúane n-ard-chon is án
Án-s
A chóemu Breg bríg nad bréc co rinnib reb rígda in rót: in eol dúib senchas cech thuir fuil sund i m-Bruig mic ind Óc?
Fégaid in síd ar bar súil is fodeirc dúib is treb ríg rogníth lasin Dagda n-dúr ba dín ba dún amra bríg
Fégaid Imdai n-Dagdai deirg: forsind leirg cen galmai n-gairg; rofer surge sóir iar seilg fri mnái cóim cen meirg cen mairg
Fégaid Dá Cích rígnai ind ríg sund iar síd fri síd-blai síar: áit rogénair Cermait cóem fégaid for róen ní céim cían:
Dia luid ben mic Námat náir i n-dáil ar chend Dagdai déin ocus in cú in a díad ciarbo thurus cian do chéin:
Dia luid Midir a Brí Léith fri tócbáil tréith ba fó fríth: co tuc mac ind Oc ónd áth co scíath 'na scáth ciarbo scíth
Iarsain tucad cialla cor in mac dia nói m-bliadna m-bil
coa athair ba cadla gair dia thaig cosin Dagda n-dil
Dogníth ergnam leis dond ríg isin tshíd tre brégrad m-búan de atá ní ceist cen rún Duma Treisc ar súil na slúag
Iarsin dlomais Dagda dúr asa dún níb adba m-bróin co m-bái i n-Ochun fecht co núaill iar n-othur slúaig iar u-úair óil
Ferta Escláim érimm sruith a telctís cesta fir maith fót co m-balc-raind gním cen chleith do mac Calpraind ba rót raith
In eol dúib Derc m-Buailc bil comarba fil immon mag asa n-ésib loimm lúath lib a dig don tshlúag fíad-glonn glan
In eol dúib Lecht Cellaig crúaid co núaill ellaig erctha gáeth: atbath tre beirt láechda lúaith dia m-bói thúaith for báeth-bla báeth
In eól dúib Lecht Gabra ind ríg Cinaeda cen galma gráin; ruc búaid a siblachaib sréin do réir mic Irgalaig áin
A Cír a Currel na mná cia bale itá cechtar de méraid ó 'ndiu co tí bráth; ní ba messu ar chách a n-gné
Fégaid lib ba bág cech báird ba fert fir áin fuaim cen meirg fuirglid is íath n-gáela gairg síd æda Lurgnig for leirg
And dogníth rúamna dia thríath for cúan-bla clíach ocus crích; ba h-ed slóg-dígal na túath Mórrígan múad áitt i m-bíth
In eól dúib tre gnímrad n-gnáth fri fáth fír-glan fichtib tríath iath n-acht-glan i m-bátar scéith Carcar ind Léith i m-bái in Líath
In eól dúib tre chátha cend in glend i m-bíd Mátha mall?
robíth iar n-inriud slóg seng; dogníth mór do imniud and
Iarsin tictís gním cen chleith ind ríg dia leith ó thír thoich do descin in Máthai múaid co cland cách fair crúaid a chloich
Clandais Buide a liic laind 'sind raind forsmbíd Suide Find: fácaib fiad churib na n-glend a chend for Maig Murid mind
Iarsin lotar Ulaid uill Leth cubaid Cuinn ar a chend do gleic fri nert Máthai maill combrúithe a baill for Leicc Bend
Doringned leo duma n-dúr do múr for cnámaib in míl: ba hé in coscur fecht co núaill rothecht fri búaid ocus bríg
Caisel n-Oengussa cen chol Airther n-Oenlussa rodlen:
Crundmáil forsndessid cin dia n-essib mid corbo mer
Forsin Róot rígda in gleó in mic Óoc cid dia m-bói?
dia robriss súil Midir múaid in fail úaib nech asidchói?A
Inber n-Ailbine A fhiru Muirid miad n-gle do nach tuirim tailmire ráidfet frib im threbthus te senchus n-áith-glec n-Ailbine
Bái riam fri rót-bla rorá uas Fótla cen fhodála: ba lúam cech líg-druing fria lá Rúad mac Rígduind rodána
Riacht réim raith-roga cen raind dar muing maith mora moch-maill d'acallaim a charat Gaill: ba réim rabalc co Lochlaind tri nóithib noithech glé ba soithech co sír-gairge: sochtsat duba domna de for formna na fír-fairge
Femidset lúd as nach leth robo dúr in dron-fhuirech; isin muir múad már cen meth doluid Rúad rán roguinech
O moslúi dia tairdbe tra fairge dar sál sruth-sóeba fuair in sain-delgna rosná nói m-bain-delba biuth-chóema
Ráidset ris tre gle-alt n-glan ba h-ed fodroirgetar a nónbur ban búadach bil bá crúadach a n-indsaigid
Fois nói n-oidche lasna mna cen doirche cen dér-guba fon fairge cen tonna tra for nói longa créduma
Ciarbo h-alacht ben díb de robo malart mithise uadib cen chísal clé co tísad afrithise
O rafáid co muintir múaid ráid fri tuintib a throm-shlúaig: ba soalt sochlaind ní súail co toracht Lochlaind lonn-gluair
O rancadar dar sál sair co n-ád is co n-oll-bladaib anait secht m-bliadna ar blaid ic a charait comramaig
Cechaing iarom Rúad na renn tar srothaib fial-mod fég-sheng anair dar muir tríath-glan tend co toracht íath-mag n-Érend
Eismech robói in rí co recht nírbo deis-breth ná daig-bert; cen dul co mná tar sruth slecht in cruth cétna rothairngert
Tan rogab triath-tuirid tess i n-iath Muirid na mag-les co crúad-chalad clú cen ches rochúaladar in arm-gres
Amrán sin na m-ban-ón binn tria glan-rád n-glan-óg n-guth-binn ic tetarracht Rúaid co rinn tar srúaim setal-balc sruth-glinn
Seólsat curchán créd nad clé nír dub-chlár dér drongdige a nónbur garg grinn-gel glé i n-Inber n-ard n-Ollbine
Olc-gním rogene andsin ben díb cen ere n-essil marbad maic Rúaid co m-blait bil ocus a maic fodessin
Erchor don mac mó cach cair ba treb-chol dó for talmain
rolá amach tria cacad cain conidn-apad cen anmain
And as-bert slúag son-ard-se rothecht Rúad rogarg rige uili cen chond im glonn n-glé "Ba h-oll ba h-oll in bine!"
Desin atá tairm cen tnú a h-ainm ní do dailb didu na h-aba nad celam clú feib adberam a fhiru
A Mad ainm for maige míad n-ait gairm cían cen chaire comraic ráitir ón tuiredach tailc ó Muiredach mac Cormaic
Nó mad ferr la tuaichliu tra sell fri buaibthiu bladmara ráidfit buil-iath bái nad ba ó Muiriath mnái Labrada
Labraid Loingsech co n-úath alt tadchaid túath toimsech tlacht-balc: feb fuil-iath fer co facht ba hí a ben Muiriath macdacht
Muiriath mór rodlecht mo dú eo slóg roslecht a fidu: tan rotríallad nírbo thrú mar adfiadar a fhiru
Déccid fera níthaig Néill ós lettir déin díchmaig dúir: sund for ur slige na slúag rogab lige n-úar i n-úir
Níall mac Echach assa lecht luid fo shecht tar trethan tricht: roreraig comarbas Cuind co n-gaet ós muing mara h-Icht
Dia ráid in drong dúr din múr "Áil dún décsin ríg nondlig"
atracht in mál súas iarsein in gein ba h-uallchu fo nim
Eochu ba h-ed ainm ind fhir de Lagnib lir lám co neim; i tóeb Néill co n-gúalaind glain sáidis fiad na slúagaib sleig ruc in Lagnech inund fri báig Saxan n-galbech n-gand guin ind ríg dond imram oll ingnad glond dorigned and
Tan nosticed cith nó chrúas tócabtha súas serig dúis: ba fír flatha iar n-dáil báis: maidm secht catha rena gnúis
Fírían focul atbert Níall dia n-gaet forsin rian tria rún áitt i clanta ilad Néill co teilctís a n-géill for cúl
Aire-sin roléicthea ass dar gáeth-rian n-glass trom a thress géill Saxan ba mór-dál mass géill Fhranc géill Rómán andes
Lotar asin Temraig síar fían a theglaig trelmaig tréin: ba de bói iar m-baisse brón Ochan mór muntire Néill
Celebrais i n-Ochain aird cách diaraile aidble uird Lagin Mumain rodasní Connaicht Ulaid Fir Lí is Luirg
Láech dosrimthais ropu rí; nírb fhand a chlí for bith-ché; ba suail do Níall nassad nin co toracht creitem dil Dé
Rannsadar a maic iarsin inis n-Airt ba h-amra fir; is dóib dobértar a n-géill céin beti neóil im gréin n-gil
Dá Chonall Eogan atúaid Fiachu Cairpre Mane mín Enna ba h-óen-baile in tshlúaig gabais Lóegaire do ríg
Rí dosrat fo thalman tói mairg na n-adrann for bith-ché!
rorand Muir Romur i n-dó ba ar omun tuaithe Dé
Cland maic Cairne cengta róe diamtís umle imalle ar imad óc ocus ech nísfórfed nech acht mac Dé sair dia n-éis arm-char clí Dathí ba talchar fria ré; nírb fhand a chomul for cóe rorand in domun indé
Ua as dech ós grían glan a gné rochin ó Níall násad n-glé Colum Cille rogab h-Í búaid fir bí fil i tig Dé
Mide magen na marc mer slige forsmbíd Art Oen-fher lerg lán lainne Lugdech luid clár clainne Chuind is Chobthaig diatá Mide ar in maig fine síl Chuind chét-chathaig?
cia gass glúair garg glan in mod cia h-arg ó fúair ainmnigod?
Mide mac bruthmar Bratha meic dirmannaig Deatha co roatái tenid n-diamair ós chlaind Nemid nert-giallaig
Secht m-bliadna lána ar lassad don tenid ba trén-assad corscáil gairge in tened trell tar cethri h-airde h-Érend
Conid ón tenid-sin tra ní banfót ní h-immarba
condlig a sír-chennach ind cach prím-thellach in Érind
Condlig a chomarba cain maige Midi medar-glain miach móeth-bleithe la muic find cacha h-óen-cleithe in Érind
Co roráidset nír sním súail drúide h-Érend i n-óen-úair "Is mí-dé tucad dún tair dorat mí-gné d'ar menmain"
Corthinól Mide cen meth drúide h-Érend i n-óen-tech: co tall a tengtha túar n-garg a cendaib na n-drúad n-dron-ard
Co rosadnaicc fo thalmain Uisnig Midi mór-adbail co n-dessid ar a tengthaib in prím-shúi 's a phrím-shenchaid
Gáine ingen Gumóir glain muime Midi mid-chartchaig ba ferr cach mnái ciarbo thúi ba sái ba fáith ba prím-drúi
Co n-erbairt Gáine co n-úaill re Mide cosin mór-búaid:
"Is ós neoch rosníad ar tech conid deseo bías Uisnech"
Uisnech ocus Mide múad asngabar h-Ériu arm-rúad feib adfét in suíde snas is é sin a dind-senchas
Dín a Dé Aéd úa Carthaig ar iffern co méit anfaid: dia d'iráil a gréssa glé for ríg mid-charthach Mide
Druim n-Dairbrech Fulartach cecinit diatá in druim Druim n-Dairbrech?
ba mór lá rathuill teglach; rem dán at-chím co cuimnech clár buidnech mar thír Temrach
Druim n-Dairbrech is dún álaind múr gainmech fo thuind tóeb-sheing; láid baird bas greimm ria glé-raind fégaim din beinn aird óebind
Druim n-drech-shlemon na n-dath-bord cuing leth-remor 'na leth-leirg port mar Raigne na rath-bard múr cath-garg Dairbre drech-deirg
Dairbre drech-derg mac Lulaig ba prap sreth-chelg iar Samain mac Ligmuine co leraib irlaime im debaid danair
Fidgai Fochmaind is Gaileoin niptar moch-maill dia lán-réir:
Firbolg is Domnann dírím ba sír-mín gairbe i n-gád-méin
Fine Chrecraige ind úr-óir Gúmóir Brecraige bán-áir Mendraige Dairbre dúan-fhéil ba búan-léir gairbe grán-áig
Tuc Tuathal na ferg fuillid do Dairbre derg 'mon grellaig maidm immach dar cach mongaig cath Commair gairb ós glennaib
Dairbre drech-derg 'con drumain ní 'rondegtherb ria dremmaib:
Tuathal cosin grúaid glonnaig dia chongaib chrúaid rochengail
Tuathal Techtmar in mílid mór a recht-blad dar rígaib: docer Dairbre co n-dúanaib dia thúagaib aidble ind ídail
In cnocc-sa catha in chomlaind a éicsiu datha derbaim: maith dia fhir in lá labraim d'fhaglaim cid diatá in deg-druim
Lagin I Rohort in rigrad 'moa ríg ba gním olc ba domna h-ír ; loisc Loingsech Móen méit gaile Cobthach Cóel mac Ugaine
Ba Túaim Tenbath cosin olc in ríg-dind rán in rochnocc cornoirg Labraid lán n-gaile diarchuir ár a maccraide
O rohoirged is é a fhír Cobthach cóel a thrichait ríg corgénair mac mór Maire cóic cét bliadna bith-glaine
Ba tossach glíad is gaile pían Chobthaig for Lóegaire; de dorochair Cobthach Cairn la h-úa Lóegaire lond-gairb
Luidset dond orgain for sét Labraid Dubgaill trichat cét 'na congaib ágmair assaid cona lágnib lán-glassaib
O na laignib-sin ille rogairit Lagin Laigne: la Loingsech Móen co méit olc Cobthach Cóel ba díb rohort
Meraid 'ca chlaind co tí bráth corob cocad ríg rognáth:
Oilill Lóegaire do lot la Cobthach Cóel cétna h-ort
Lagin I I Labraid Loingsech lór a lín lasrort Cobthach i n-Dindríg co slúag lagnech dar lind lir díb roainmnigthea Lagin
Tuaim Tenba a ainm riasin cnuicc in' rogniad ind orgain: is Dindríg óshin ille ó marbad na rígraide
Da cét ar fhichit chét n-Gall co lagnib lethna leo anall: de na lagnib tuctha andsin de atát Lagin for Lagnib
Blod mac Con maic Caiss clothaig maic Uachalla ilchrothaig romarb Bregmáel gobaind glain Cuirchi maic Snithe snámaig
Cuirche cendmar ba rí rot for Medraige is for Herot; is lais ná fúair fóesam fír Blod mac Con meic Caiss clothmín
Cechaing 'n a luing láthar n-glé ó Bun Gaillme glan-úaire ó Áth Clíath in Herut uill cosin n-Áth Clíath i Cualaind
Dolluid iarum iar lín chor co Ross Náir maic Eidlicon co roselb i sain-rainn son in slíab dianid bunad Blod
Atbath fer find figed gail i Sléib Bladma blad adbail Blad mac Bregoin buidnib tor do thám i Sléib bledaig Blod
Aliter Nó 's ó mac Bregoin borrfaid Sliab Bladma co m-ban-tolcaib; a tarba ní cian ó crad in slíab mar tarla ó trén-Blad
Nó bleda mara nar mall bíasta ruiseda a n-anmand tánic fo thalmain na treb conid uatha atá Sliab Bled
Blod mac Con meic Caiss clothmín romarb buachaill Bregmáil báin gobann Cuirchbi meic Sníthe rogab ac Ross Tíre Náir
Inmain dam in Gabol glan tuc forom for fid flescach: ní'r dáig luaige co logud rogáid uaid a ainmnigud
Tarclam Ainge grinne n-glan cen taidbe fri tinsanad: cach crand cen timme ria thúr isin grinne buc barr-úr
Drochta dogníd dia ingin ós gním ochta aird-inbir: ní shiled cen lán mara: nodiled dál n-óentama
Is é dafall forum sceóil Gaible Glass mac Ethedeóin; dafarlaic cen lúag n-astair a Beluch fhúar Fhualascaig
Rogab foss ic finib Flaind: dligid a doss a derb-chaill fer rotháid is rothall tair: mnáib cach amm rop inmain
Mag Life Life luchair leór do blaid ingen Channain chét-churchaig fuair gairm n-gaire il-lóg astair ainm in ma ge is mór-ascaid
Tuc ascaid togaide tig dálem Conaire chélig d'ingin Channain cét codal Deltbanna dét drech-sholam
Lámnad roloit Lifi laind i Purt Ágmar i n-Áraind: ruc mudaid mac Druchta de di chumaid lór láech-Life
Berba In Berba búan a bailbe saiges dar slúag sen-Ailbe; is fis fedma fáth dia fail Berba bláth cech blad-focail
Ni fuailfed focheird inti luaithred Mechi mór-millti: rosbalb rosberb cen athbach salchur serb na sen-nathrach
Nathir fo thrí focheird cor tathig in m-beirg dia bronnud: cnáifed dia álaig óg n-ell slóg sádail na sen-Érend
Aire-sin romarb Mac Cécht: ba fotha garb din glan-echt dia chosc co búan din bronnud ós cach cúan din chomlongud
Eól dam a lecht leth rolá fert cen tech is cen tuga: a lúaith olc cen áib n-enga fofúair socht i sáer-Berba
Moin Gai Glais Culdub mac Déin dia Samna luid hi céin in cath-amra do chuingid chomraic óen-fhir co Fidrad fíal forfáilid
Desin dorochair Fidrad d'imairiuc na trén-bidbad: aided Fidraid féig iar feirg do láim maic Déin daiger-deirg
Gae Glass úa Loga na lecht ba mass fri fola frithbert: bái leis sleg taith fri tola dorigne Aith án-goba
Is é ba nia Fiachach féil úa Loga liamna lonn-géir: ba greit gáid cen díl im dul: dia láim dorochair Culdub
Broccaid brogmar co n-gním gíall do chiniud gorm-glan Galían dó ba mac Faifne in file ní gó taithme tiug-mire
Ba hí máthair in maic maiss Libir ind láthair lond-braiss; ingen dóib in dían dírmach ind Aige fhíal il-gnímach
Oll-mass in cethrur cáem cass; ba clethchur sáer co sognass; athair is máthair co n-áib ingen is bráthair bláth-cháin
Tucsat na siabra side–
nír gním tiamda téithmire–
delbsat i n-deilb láig allaid Aigi sáir co serc-ballaib
Roshír h-Érinn or i n-or re cach n-albín rúad rogor corchúardaig Banba m-brethaig co calma fo chaém-chethair
Tarnic a gním is a gal fríth sund co sír a sernad; tucsat i m-brianna i m-bine fianna Meilgi Imlige
De-sin atá Aige úar for sruth in maige mét snúad; ó roscráided cen chuiscle rosdáiled ar dían-uisce
Sruith-lind sin cen bás co bráth snás dar Lifi co lond-gnáth; mad t'aire ní tairm cen taig Aige a h-ainm in cach inbaid
Moslúi síar inna shide in drúi dían in deg-fhile d'ainmed ríg Beirre co m-blaid Meilge maic Cobthaig cundail
Fúacrais ar in ríg co recht anim is on i n-óen-fhecht 's aithis fri sír-gail setbad i n-dígail a deg-shethar
Dorochair in file féig dind fhochaind amnais acbéil; romairned co sír segma ar ainmed ríg ro-Themra
Rocúrad rosedlad se rodedlad fri doenmige; for Faffaind na fían fergach fúair grafaind dían díbergach
Rosgáid im ascaid andsin áitt im-masclaig in mílid; combeth fria gairm–gním n-guba–
a ainm sír in sen-duma
Is eol dam fri tibri tra aided Libri is Broccada; ní h-amdarc in fáth dia fail ráth in' roadnacht Broccaid
Almu I Almu Lagen les na Fían port ragnathaig Find fir-fhial dorala sund a slicht sain inní d'atá Almu ar Almain
Almu ainm ind fhir rosgab re lind Nemid na nert-blad; marb thall sin tilaig úane do thám opund oen-uaire
Almu rop alaind in ben ben Nuadat móir mic Aiched rachunig ba fír in dál a ainm ar in cnocc comlán
Nuada drúi ba duni garg; darónad leis dún dronard; racomled leis almu i n-aill don dún ule ar n-a thoraind
Oen-gel in dún dremne drend mar nogabad áel h-Erend; dond alamain tuc d'a thaig is de atá Almu ar Almain
Tadc mac Nuadat nertaid gail drúi Cathair Moir cu mór-blaid dó rafhacaib a athair Almuin cona h-ard-rathaib
Ingen gnoach oc Tadg thrén darab ainm Murni mun-cháem; rocunged o Chumull in ben; rosérastar Tadc taeb-gel
Rasuc Cumull ar écin ingin Taidc cer gním étig; bliadain can chert is can chlód do Murni ic Cumull chath-mór
Cíís Tadc cu trén-athach re Cond calma cét-chathach ronimderg adbul in t-olc ronglám ba mór in mudocht
Focairther o Chund chalma do Chumull facbáil Banba; corchurset cath Cnucha thall co torchair re Cond Cumall
Nói tráth re cur in chatha darónad fer in ratha re hingin Taidc in táeib-gil darronad Find fír-fhennid Murni ar marbad a fir cu ránic Almain n-oen-gil; ba caintech cumthach rabáei; nirbo dethbir don deg-mnái
Alaind bái in rígan cu rath ocus si tháeb-lán torrach; rafhocair Tadc mór in mod a marbad am-mudugod
Roraid Cond co nhgili glacc:
"Ba ferr lim co m-béra macc inund máthair cor-rathaib do Chumall is do m'athair"
Diultaider ic Taidc co trén; do Murni ba domna dér; ar nírlam a labrad am-milliud nó am-moch-marbad
Dolluid co Temair find Fail Murni muin-chaím cnis coroiarfaig do Chund can chol a h-imthús a h-ordugod
"Imthig-siu" ar Cond "is ced lind co Fiacail Fí mac Conchind der-fiur Cumaill tall istaig Bodmall B"
Dolluid co Temraig Margi Murni mun-chaim cu n-ardi;
Conla gilla Chuind can chol ca d'a ordugod
Ba faelid ria in gilla grind in Fiacail Bi mac Conchind ba fálid Bodmall cu becht ba faelid uile in t-airecht
Arsain rucad Find febda rí na Fian mór a menma; nói mhbliadna fichet mod tend rop é rig-fhénnid h-Erend
Cungis Find ar Tadc na tor íc Cumull móir do marbod cath can chardi dó can dáil nó comrac oen-fhir d'fhagbáil
Tadc uair nir thualaing catha i n-agaid ind fhir-fhlatha rofhacaib leis ba lór dó mar robái uile Almó
Almu I I Almu robo cháem dia cois ingen Beccáin brat-sholois ben Iuchna na cíab cét crod ó r' iarr Almu ainmniugod
Mór dia búadaib dia buidnib dia slúagaib dia sen-bruidnib rofes co fonnmar a clú dia n-apar ollmar Almu
In tan musdáiltís 'n-a dáil fian mic Cumaill enech-náir bat forud fer n-garg im gú ropat all ard a Almu
O thictís a h-esair áin Clanna Bresail in buan-áig fri toisc sóid tar Segsa snu br>almain dóib in deg-Almu
Alend Alend óenach diar n-ócaib ráth Airt cona ríg-rótaib fertas búada for a blai conosfuair Fál mac Fidgai
Fert in' rochland Conchend clí mac Fergnai fer co find-lí lerg-luam Lugdach letrad cailc forad ba Setnai síthbaicc
Brug forsmbíd Messdelmond dúr leis conuargbad a ard-múr; is d'a brunnib attib dig Mess Scott Scegra di Laignib
Faithche Ruamaind ruamnad rind co falgib flatha forfhind tír chadla cathir crichid grianán i m-bíd Andrithir
Ferand Fergusa fairge orba uais co n-imarde flesc Find maic Rossa rebaig ríg-dinn Bresail Bregamain
Luchdond letrad lecne líach ótá Gabrán co Áth Clíath i Fáil Segi snáad lind ba garga a gluind im Alind
Bethir bethrach breó co n-gail lepad luithech do láechraid fri ré Niad Corb calma cend ba h-adma alma Alend:Carpat Catháir comrar sét tailc rothairmchell triathu trét lúad cech medra monur n-glé ard-rí Emna is Alinde:Fidchell Fhiachach búadach rí dracon daigrech dron a chrí ruamnais tria rígu rinne nenaisc níthu Alinde:Brí Bresail beólaig fri gail: leis ba Tuaim Tenbad Temair: rí gorm for gabru grinne rochroth armu Alinde:Sruthar saeglond nodassaig Segsa snás a Síd Nechtain;
Life luathem a linne: tibit tulmag Alinde
Triar trén-fher trialla clas Buirech Fiach is Aururas it é cen meth monor n-glé acclaidset múr n-Alinde
Buirech focheird uad do ráith dar in múr nírbo rothláith ail focheird dia riged rind conid hí 's ail i n-Alind
Robái sund ben balla ingen Lugdach loech-banna fria gairm nirbo dirgna dremm diarbo ainm rígda Alend
A 