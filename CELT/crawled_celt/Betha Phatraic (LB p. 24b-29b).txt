Betha Phatraic
In popul deisid i n-dorchuib at-connaircc sollsi moir
In foirenn ro batar h-i ferund & i fhoscad bais
Fuaratar sollsi dia tanic a n-inorchugud
In spirut noem in spirut is uaisliu inas cech spirut
In spirut do-rinfid ind eclas cechtarda fetarlacthi & nua-fiadnaise o rath ecna & fatsine
Is e in spirut-sin ro raid na briathra-sin tria gin in prím-fatha Ysaias mic Amois
Is dia molad-side at-bert Cirine noem
Conid córu suiscelaig do-rada friss andas faith
Ara follsi & ara imchuibdhe fria nu-fiadnaise ro indis scela Crist
arro boi dia follsi ro indis uli ruine Crist & na h-eclasi noime
Conna bud doig la nech co m-bad taircetul raet todochaide itir do-gneth
Acht aisnes ræt reimtechtach chena iar forpthiugud an gníma
Oen tra dia thaircetlaib fóllsib aní at-fiadar sund tria aisnes sechmadatai
In popul dessid i n-dorchuib it-connairc sollsi mair
Is e immurro leth a toibe ind aisneisea lasin fáith co dú i n-depert remi isin sceol cétna
Tanic la h-athníugud n-amsire
Gloir mor & inocbail do threb Zabuloin & do threb Neptalim
Conid for slicht na m-briathar-sin at-berar
In popul deisid i n-dorchaib
Mad iar stair cipinnas
Popul Israel is é-sin ro bói i n-dorchataid na daire la h-Asardu
At-connairc sóllsi a thaithcreca don daire-sin id_est Hestras & Nemías Iosuæ & Zorobel
Mad iar sians tra is e-sin popul at-berar sund
Popul na n-genti ro boi i n-dorchataid aneolais oc ádrad h-idal & arracht
Céin co ro artraig in fír-sóllsi id_est Isu Crist cona aspalu
Uair bói dorchotu mór & temel dar chroidib na n-génti
Céin co ro scáil grían na fírinde Ísu Crist a ruthni fó cethar aird in domain dia insorchugud
Oen tra dona ruthnib ros-esreid grían na firinde isin domun id_est in ruithen & in lassar & in lia lógmar & in locharnd loinderdai ro in-sorchaig iarthar in betha id_est sanctus Patricius episcopus id_est Noem Pátraic ard-epscop iarthair betha
Athair baitsi & cretmi fer n-Erenn
Is and tra innister & at-fiadar ní dá fertaib & dia mírbulib ocus dona tusmidib on genir
dia bunad thalmanda intíí noem Patraic i n-eclasib na cristaide id_est
apreil arai lathi mís gréne insin & etc Patraic dino
Do Bretnaib Ail Cluaide a cenél
Calpruind ainmm a athar
Uasal-sacart esside
Ótid ainm a senathar
Deochain ata-cómnac-side
Conchess immurro ainm a máthar
Ingen Ochbais do Francuib a cenél id_est síur do Martain h-í
Patraic tra mac Calpruind mic Otide mic Ódissi mic Gorníuth mic Lubeniuth mic Mercuit mic Otta mic Muric mic Oricc mic Leo mic Maxim mic Ecreti mic Eresi mic Felesti mic Ferine mic Britti dia tatt Bretnaig
Batar sethracha acca id_est Lupait
Tigris
Dar Ercca ocus Liamain
Richell
In Nemthur tra ro genir & in lecc forsan genair id_est cech oen do-gní luga n-eithig fothi do-fuissim usce amal bid oc cáined in gu fhórcill do-beth
Mad fír a luga tairisid in chloch ina aicniud choir
O ro genir immurro intíí noem Patraic
Is e leth ruccad dia baitsed cusin mac dall clarenech Gornías a ainm-sium
Acht ni rabi usce acca as a n-dérnad in bathis
Co tarut airdhi na crochi do láim na nóiden darsin talmain co r-rímaid topur usci ass
Dos-rat Gornías in usce foa gnúis feisin & ros-ícc fo chétoir & ro thuicestar na littri céin co facca iat remi riam
Do-rigne Dia tra firt trédai sund fo chétoir ar Pátraic id_est in topur usci as in talmain & a rosc don mac dáll & eolas arlégind do urd na baiste cen aichne na litter remi riam
Ro baitsed dino Patraic iar sin
Ro alt tra intíí noem Patraic in Nemtur co m-ba gilla & is lia turim & aisnés ara n-derna in Coimdiu fair do fertaib & mirbulib ina noidendacht & ina gilla cht
Ár boi rath dé ina chomaitecht in cech áis
Ocus in cech ní do-gníd
Acht aisnédfim-ne uati do h-ilib díb
Fecht and do-lluid tóla usci isin tech a m-bói Patraic co rus-báid in tenid & co m-batar na lestair for snám Patraic iar sin co port tirimm boi isin tig
Cor' thúmm a méra isin usce
roptar óible tened na banni silset estib
Co ro h-adannad in teni-sin isin tig & ni ros-artraig in t-usce fo chétoir
Ro morad ainm De & nóem Patraic and triasin fhirt-sin
Fect aile dos-bert Patraic utlach do bissib óigrid co nus-léic for lár i fiadnaise a muime
‘Ba mou rancumar a less brosna crínaig dún for tenid’ ol a Conid andsin tuc Pátraic in óigriud forsin tenid & dos-rat a anáil fói & lassais amal crínach
Ro mórad tra ainm Dé & Patraic de-sin
Fecht aile do-lluid cú allaid co r-ruc chairig leis o Patraic don tréot dia m-boi oc ingaire choerech
rot-cairig a mumi h-é co mór for essbuid na coerech
Dia m-bói immurro Patraic isin inud cétna iarnabaruch tanic in cú allaid co ro thaisselb in cáirig sláin ina fiadnaise
Ár nir bo gnáth aissec uad conice sin
Ro morad ainm De ocus Patraic insin
Fecht ele do-lluid Pátraic immaille fria aide i n-dáil m-Bretan
O rancatar cusin dáil at-bath in t-aide do dian bás
O ro sairig tra Patraic bás a aide at-bert friss: ‘Erig & tiagum di ar tig ’
At-rácht fo chétoir in t-aide a bás la brethir Patraic
Fecht ba dímdach a mumi de-sium
Arna tabrad mil dá miltenaib amal do-bertís meic becca in baile dia máthrechuib
Línaid Pátraic lestar as in sruth ba n-essu dó & ros-bennach in usce co ro soud immil & tucc dia mumi co m-boi dochretraib aicci co n-íccad cech téidm ocus cech galar
Fecht ann at-bath mac aroli mná no chungnad fria mumi-sium oc blegun a bó
At-bert tra mummi Pátraic: ‘Tuc latt do mac isin airge indíu fein do-berthea cech lái’ & do-rónad amlaid
Dia m-batar tra na mná oc blegun & in mac marb for lár na buailed
Do-bert a mummi lemnacht do Pátraic & at-bert fris: ‘Gair chucat th' fer cúmtha co nas-ebi cumaid aræn fritt ’
At-bert Pátraic: ‘Tair a fhir chumtha co nus-ebem cumaid ’ & at-racht fo chétóir in mac a bás fri gairm Pátraic co ras-ebatar cumaid iarum an dís
Fecht ele do Pátraic & dia shiair id_est Lupait oc ingaire choerech
Co tancotar na h-uain co h-opund dochumm a máthar amal ba bés dóib
O 't-connairc Pátraic & a siur inní-sin
Ro rithset co dian dia terpúd na n-úan
Dorchuir in ingen co ras-ben a cend fo chloich cu m-ba comfocus bás Tanic Patraic chucci cen fuirech
do-rat ardhe na crochi darsin crécht co ro slánaig cennach galar de
Fecht and luid a mummi Pátraic do blegan bó
Luid-sium do h-ól dige lemnachta
Dastar imon m-boin isin buale id_est demun tanic innte co rus-marb bú aile
Bói torsi mor for a mummi do mandar na m-bó
Co nd-epert frisium toduscad na m-bó
Ro dusaig iar sin na bú & h-i c-caid in m-boin dasachtaig
Fecht ele fororcongair rechtaire in ríg for mummi Patraic glanad tellaig in rígthige in Ail c-Cluade
Tanic tra Patraic cona mummi for sét do-glanad in tellaig
Is annsin tanic in t-aingel co Patraic co nd-epert friss: ‘Dena airnaigthe & ni ba h-écen duitt in gním-sa ’
Dos-gní tra Patraic airnaigthe & ros-glan in t-aingel in tellach in óidche-sin
At-bert Pátraic iarnabárach cia no loiscthe connud Brettan uli forsin tellach na bud écen a glanad co bráth
Amal comaillter sin beos
Fecht ele do-lluid rechtaire in ríg do chunchid grotha & imme co mummi Pátraic & ni roibe ecci ní do-berad isin cís
Conid annsin do-rigne Patraic in gruth & in n-imm don shnechta co r-ructha uad don rig
O ro taisselbad tra don rig-sin ro scáig i n-anaicned fén
Ros-maith iar sin in rig in cís do Pátraic do grés
Ro morad tra ainm Dé & Patraic triasin fhirt-sin
An do-rigne tra Patraic do fertaib & da damruib ina noidendacht isna tírib-sin ni h-etir fria nech a tuirem nách anaisnés
Is h-e seo dino tuirthíud tidechta Patraic docum n-Erenn meic Sechtmaid id_est meic rig Bretan batar for longais
Do-ronsat orcuin i tír m-Bretan & batar Ulaid immalle Co tucsat Patraic leo h-i m-broit dochumm n-Erenn & a dí siair id_est Tigris & Lupait co nus-rensat Pátraic fria Míliucc moccu Buain id_est fri rig Dal Araide & fria thriar m-bráthar
rensat a dí shiair i Conaille Múirthemni & ni ma fitir doib & nicon fitir nech díb cia tír in ro reccad aroile
Do fhognad tra Patraic don rig & dia triur bráthar
Conid aire sin tuccad fair in n-ainm is Cothraige id_est mog cethrair
Batar dino h-anmand fair id_est Succait a ainmm o thustidib
Cothraige dia m-boi oc fognum don cethrur
Magonius id_est magis agens a ainm ic German
Patricius id_est pater ciuium id_est athair na catharda a ainm ic comorba Petair id_est Celistinus
O 't-connairc tra Míliucc cor' ba mog iresach Pátraic ro chennaig on triur aile co ro fhognad dó a oenur & ro fhogain dó co cend secht m-bliadan fo bés na n-Ebraide
ised ro h-erbad do ingaire mucc i n-dithrebu Slebi Miss
Ticced immurro Uictor aingel dia acallaim & dia forcetul im chrabud do dénum id_est cét slechtain cech láithi & cét cech n-oidche do-gnid
O ro boi tra Pátraic m-bliadna oc fognum fo bés na n-Ébraide at-bert in t-aingel friss h-i fhís: ‘Bene oras & bene ieiunas cito iturus eris ad patriam tuam’ id_est ‘is maith do-gní ernaigthe is maith do-gní aine
Raga co luath co t'athardai fodein ’
Ro chomfocsig tra aimser thuaslaicthe Patraic a dóire ar no chlechtatis na genti særad a mogad isin sechtmad bliadain
O ná imraided immurro Miliucc indus no astfad intii Patraic ro chendaig cumail co rus-naisc do Patraic h-i
O ro cuirtha h-i tech fo leth aidche na baindsi is andsin pritchais Patraic don chumail co ro thochathitis in n-uli n-aidche oc ernaigthe
Isin matain iarnabaruch at-connairc Patraic in gelchrecht h-i n-dreich na cumaile & ro iarfaig di fochann in chrechtai
At-bert in chumal: ‘In tan basa in Nemthur i m-Bretnaib da rochar co rus-ben mo chend fri cloich cu m-ba focus bas dam
O 't-connairc mo bráthair id_est Succet in crecht do-rat ardhe crochi Crist tairis co m-ba h-ógshlan fo chétoir ’
I Sed at-bert Patraic: ‘Messi fén do brathair & is me rot-ícc ’
Gníset insin atlugud do Dia & tiagait isin dithreb
O ro bói tra Patraic isin dithrub it-chuala guth ind aingil at-bered friss: ‘Is fairithe in long co n-deca-su innte co h-Etáil do fogluim na screpttra ’
At-bert Patraic: ‘Nim-tha lóg do ór dom thigernai & ni chomarlecfi chena dam ’
At-bert in t-aingel fris-sium: ‘Feith in tret indiu & at-ciera-su torcc ic claide in talman & dos-bera maiss n-oir ass ocus tabair dot chind dot tigerna & imthig as in tír-sea do fogluim ecnai & crabuid ’
Ros-comet-sum in torcc & fuair in maiss do or & dos-rat dara chend da thigerna & ros-comairlec a lécud uad ar ba failid frisin ór Patraic iar sin for fecht
fuair luing cona foirind do gentib & fuair fáilte accu
rucsat leo h-é dar muir
Ba h-aithrech tra fria a thigerna id_est fri Miliuc a lecud ass
Do-chuaid ina diaid & ni tharraig h-e & ni ros-car in t-ór iar sin
Ro ergabad dino h-i creich intíí Patraic for a sét co raba accu fri re da mis
Dos-gní Patraic ernaigthi & ro shær Dia h-e co rocht slan co a thustidib
Ro atachsat a thustide h-e co ro thairis accu o sin amach do grés
Sed tamen tanic in t-aingel chuice ina chotlud co n-epistlib immdaib leis tria Goedeilg
in tan bói-sium occa n-airlegend at-chuala gair mor do nóidenu a m-bronnaib a maithrech h-i críchaib Connacht
In macrad-sin a Caille Fochlad conid ed-so at-bertis: ‘Ueni sancte Patrici saluos nos facere’
Is andsin do-chuaid Patraic do fogluim ecna & crabuid in oirtherdescirt Etaile co German escop
tarrustar accu bliadan oc fogluimm na screptra nóibe & ica comallad co h-umal inisel
Ocus aile aæs in tan tanic co German bliadan do ica foglaim ic procept in Eirinn
Celebrais do German
dos-ber German bendachtu lais
teit uasal-sacart leis dia forcill cu comorba Petair im cech n-grad id_est Signetius cruimther a ainm side Patraic iar sin for muir Thorrén
Is annsin do-rala a n-inis do
Co n-acca in tech nua & lanomain ócc ann & it-connairc sen-chaillig crín in doras in tige
‘Cid das in chaillech?’ ol Patraic
‘I Ngen ingine dam-sa sin’ ar in t-oclach ‘& is marb a máthair do chríne ’
‘Cid fodera sin?’ ol Patraic
‘Crist do-rala chucaind dia m-bói itir dóinib ar in t-óclach
Co n-dernsumar-ni fleid dó
Bennachais ar tégdais & sind fén
Ocus ni tharaill in bennachtu ar clannu & ro tharngir duin co tistasu chucáind & for-acaib a bachaill accaind dia tabairt det-siu ’
‘Ni geb-sa’ ol Patraic ‘co tarda fén dam ’
Taraill iar sin co araile n-uasal-epscop co tarut grad n-escuip fair
Do-chuaid-sium iar sin do Roim & fuair onoir & oirmitin ic rómanchaib & ic on abbaid id_est Celestinus a ainm-sium
Is esside ro fhaid fer dia muntir docum n-Erenn do shilad cretmi & irse do feraib Erenn id_est Palladius a ainm co n-díb feraib do procept do Goedelaib ar is la comorba Petair lesugud na h-Eorpa uli & a cendus
O da-ruacht Palladius h-i Crích Laigen frithorissair do Nahíi mac Garrchon meic Fothaid meic Echach Laimderg meic Mesincorb & ro indarb uadae
Araide ro baist uati ann & rofhothaig tri cella ann id_est Cellfine h-i farcaib a liubra co taissib Poil & Petair ocus Tech na Róman & Domnach Airte
co n-erbailt-sium a n-inis Bretan oc dul sair
Conid andsin ro ordaigset Patraic uadib ina apstal docúm n-Erenn
at-bertsat aingil fris-sium tidecht co solam docúm n-Erenn
At-bert-sum na ticfad co ros-aicilled fén in Coimdiu
Iar sin ro fucc in t-aingel in Arboric Letha cusin cathraig dianad ainm Capua i Sléib Armóin super ripam maris Tyrreni
Co ros-acaill in Coimdid isin luc-sin amal ros-acaill Moysi i Sleib Sína & co n-depert friss techt do procept do Goedelu & co tarut bachaill Ísu dó ind
Conid do reir shenaid na Róma & in aingil & in Choimded tanic Patraic docúm n-Erenn
Tanic iar sin for conair fer a lín & fuair noei for a chind in erlaime h-i trácht mara Bretan
In tan tra tanic Patraic isin curach is ann bói clam oc cuinchid inaid fair & ni ro bi inad fás itir ann
Co ro lasum remi amach inim altoir clochi forsan denad oifrend cech læi
Sed tamen do-rigne Dia firt mor and id_est ni dechaid in cloch a n-ichtar & ni tharasar dia n-essi acht ro snai imon curach ba cuairt cu toracht in Eirinn
Is and-sin it-connairc Patraic circull trom do démnaib timchell Erenn id_est uide laa uathi for cech leth
O dha-ruacht Patraic co h-Inber n-Dea h-i crích Laigen & co aroile fích comfocus ní fuair failte inntib
mallachais Patraic an inber-sin conid etoirthech o sin ille h-e
co tanic muir darsin tír-sin
Nathíi mac Garrchon tra is e ro diult fri Patraic
Teit Patraic iarum tar muir co h-Ulltu do saigid Mílicc rig Dal Araide do precept anma Dé ar is accu ros-boi a n-dóire ar tús comad dó tóisech no pritchad comad chomlan in fognam dia churp & da anmain
Sed tamen tanic Miliuc ina agaid cu slogu moraib do géntib
co ná ro léced h-e fo thír
Uair ro forcongart Loegaire for firu Erenn co na ro slectis Patraic fo thír uair ro thirchansatar a drúide do Loegaire tidecht Patraic docum n-Erenn bliadna remi feisin id_est Lochra ocus Lothrach & Lucat Moel & Renell a n-anmunna & ba h-ed-so at-bertis:
Ticfai taillcend tar muir meircend a bratt toillcend a crand crom-cend a mias a n-airthiur a thige friscerut a munter uli amen amen
Ocus traigfid cech flaithius & cech adrad & cech cumachta na ba h-umal dó
is as a flaithius fén for bia co bráth
Do-chuaid Patraic iarum ina churach co h-Inber Sláni
tanic ina agaid Díchú mac Trechim co ro greis ina aghaid coin ró-géir bói occa sed tamen do-rát Patraic ardhe na crochi Coimdeta ina h-agaid
ro gab in fers fhathacda: Ne tradás domine bestiis animas confitentium tibi
Ocus tarrusar in cú isin inad-sin & for-femid cor de
Is annsin ro nochtustar Díchu a cloidem & teit do marbad Patraic
Dos-ber Patraic arde crochi Crist ina agaid cor' fémid cor do chois no do laim de
Iar sin dos-gní Díchu aithrige & slechtais i fiadnaise Patraic co tarut a ógreir do & ro creit in n-oen-Dia & ro baitsed co slogu mora immaille friss & do-rat in feronn-sin do Dia & do Patraic
Ro chumtaig Patraic eclas isin inud-sin dianid ainm Saball Patraic indíu & ro tharngir do Díchoin is ann no ragad dochum nime & do-rat bennachtain moir do Díchoin & dia clannaib ut Patraic insin:
Bendacht Dé do Díchoin rom-fóir imon saball ron-bia-sum dia éssi in noem-tech n-glesed n-glanoll
Bendacht Dé for Díchoin Díchu dilcend cró ni ba h-ifornach buan bann cland na cined dó Patraic iarum do forcetul Míliuc amal ro triallustar
O ros-cuala Míliuc Patraic for sét chuca iadais a tech fair fén ocus fora uli indmas & dos-ber tenid fair índ co ro loisced-sum co n-auli árilliud ar na ro chreted do Patraic
Ro airis Patraic oc fégad na teined
issed at-bert:
In fer a saerbaid airi siut na ro creted dam-sa & don Choimdiu ni bia rige na oirechus uad co bráth & a animm a n-iffrind tria bithu
o 't-rubairt Patraic na briathra-sa ro impó dessel ina frith lorg doridisi i tír n-Ulad co toracht Mag n-Inis co Díchoin mac Trechim
Ocus roan and fri ré cian
Teit iarum Patraic co Saball fo dess co pritchad do Rús mac Trechim
Is isede bói in Derlus fri Dún Lethglasi indess
Ata cathair becc and indíu & Brectain a h-ainm sium dú h-itá escop Loairnd
Dia m-boi Patraic tra iarna sét co n-acca in moethoclach oc ingaire Mo Choa a ainm-sium
Pritchais Patraic dó & ro baist & ro berr & do-rat soscéla & menistir dó & do-rat dó tra tan aile bachaill tucad doib o Dia a cend i n-ucht Patraic & a coss i n-ucht Mo Choe
Isí-sin tra in deittech Mo Choe Noendromæ
do ordaig muicc m-berrtha cecha bliadna do Patraic & do-berar fous
Celebrais Patraic do Díchoin & triallaid do acallam Loegaire co Témraig iarfairgi co Mag m-Breg
fuair failte moir isin inad-sin oc aroli fir uasal
ro chreit cona muntir dó & róbaitsed conid acca for-acaib a churach
Mac becc boi isin tig do-rat seircc do Patraic & gebis a chois oc dul dó isin carpat & dilsigit amúnter do Patraic h-e & nos-beir Patraic leis conid h-e-sin Binén gilla Patraic
Is andsin ro écnaig aroli drui éccraibtech id_est Mántais a ainm do Patraic
Fergaither Patraic fris
do-beir amus do bachaill Ísu fair co torchair i fiadnaise na slóg & co ro sluic talum h-e conid de-sin ata: Noconuil amáin Mántais
Teit Patraic iar sin cu Ferta Fer Féicc
Adhanntar tenid occa isin inud-sin i fescor na Cásc
Fergaither Loegaire o 't-chí in tenid ar ba h-i-sin geis Temrach oc Goedeluib & ni lamad nech tenid d'fhatód in Eirinn isind lou-sin nó cu n-adantá h-i Temraig ar tús isin sollamain
Ocus at-bertsatar na druide: ‘Mine báiter ria n-oidche anocht in tene ut bid laisintíí is a tene síut flaith Erenn co bráth ’
‘Nib amlaid bess acht bid sinde nos-ricfa-sum ocus nós-muirbfe ’
At-raig in rig cona slogu do saigid Patraic dia marbad
Ni rancatar immurro ria n-deriud óidche
O ro-siacht tra in rig comfocus at-bert a drúid friss: ‘Na h-eirc-siu chuice-sium o leat na rup comartha onora dó
Acht corap eisium tíí cucat-su & na h-erced nech remi ’
Da-ronad amlaid
O 't-connairc Patraic na h-eich & na carpait is andsin ro chan in fersa-sa
Acht nama ó thanic Patraic isin oirecht at-racht remi mac Dega id_est epscop Ercc fil ic Slani
Is andsin tanic co h-esamain & co fergach in agaid Patraic oen dona draidib id_est Lochru & ros-écnaig don iris cristaide
Patricius: ‘A mo Choimdiu is tú connicc in Isat chumachtu attát
Is tú ron-fáid i l-leth-sa
Malartar nunc in t-écraibdech-sa fil oc écnach th' anma-su i fiadnaise cháich ’
Déniurad la bréthir Patraic tuarcaibset démnu isind æor in drúid & ros-lécset uadib fri lár co ro ben a chend fri cloich & co n-derna men ocus luaith de i fiadnaise cháich co rus-gab crith & uamun dofulachta na sluaig batar and
Ro fergaiged tra Loegaire fri Patraic & toet dia marbad
O 't-connairc Patraic tiduapairt na n-génti ina agaid is andsin at-bert o guth mór: ‘Exurgat Deus et disipinitur inimici eius ’
Tanic talamchumscugud mór & torand and & goeth co ro scáil na cairpthiu & na gregu co fata for cech leth co r-rancatar co Bríg Graide & co Sliab Moenuirnd & co m-bói cách dib a n-ár a chele tria mallachtain Patraic co nar facbad i fail in rig acht oen-chethrur isin inud-sin id_est h-e fén & a setig & dias dia æs gradai
O rus-gab uamun in rigan do-dechaid co Patraic & at-bert friss: ‘A duine fíreoin & a duine cumachtaig ni ros-marba in rig vair sléchtfaid duitt & do-béra do riar fén duit ’
Tánic in rig & do-rat-som a reir do Patraic o beolu & ni tharut o chridiu
at-bert fri Patraic dul ina dhiaid co Témraig co tartad a riar do h-i fiadnaise fer n-Erenn
Ni h-ed-sin tra boi ina menmain
Acht marbad Patraic vair for-áccaib etarnaide cech belaig for a chind otá sin co Temraig
Do-chuaid Patraic iar sin ochtur mor la gilla id_est Binén sech in uli etarnaide h-i r-richt ocht n-oige n-alltai & en-loeg allaid ina n-diaid ocus én find for a gualaind id_est Binen sin & polire Patraic for a muin co n-dechaid iar sin doirrsib foriattaib isin Témraig co l-lár in rig-thaigi
Is andsin boi in rig oc fledugud co rigraid Erenn imi ar in sollamain-se id_est vair ba h-í-sin feis Temra
Ní erracht nech ria Patraic i Temraig acht fili in rig id_est Dubthach moccu Lugair & ro chreit & ro baist & dos-beir Patraic bennachtu dó
Gairmther insin Patraic docum leptha in rig co ros-thoimled biad
Ni ro h-obb immurro Patraic inní-sin
Do-rat tra in drúid Lucat Mæl banni do neim i n-érdig Patraic & dos-rat i l-laim Patraic
Ro bennaig immurro Patraic in érdig & ros-impoi in lestar & at-rochair ass ind neim & ni torchair a becc don línd & att-ib Patraic in lind iarum
Is andsin at-bert in rig fria gilla id_est fri Crund Mæl: ‘Eirg immach for clochán na Temrach & not-léic féin fair & coimlet toes cumasctha fuil imot chend & abrat is tutim do-rochar forsna clochaib co n-erbaltais & at-bér-sa frisin clerech techt dot todúscad & ci at-béra-som frit-sa ergi na h-erig ’
Do-rónad ámlaid
O 't-connairc tra Patraic in corp ro follsig Dia dó co robréc tuccad imme conid aire sin at-bert-som:
A mo Chrund Mæl A mo gill mæl A mo gerat ge ro thiacht ní cen co ro-siacht ni rot-éracht ge do-rochar cen co torchar forsna clocha comul cricha ge rot-siacht ní cen co tiacht ní rot-ichthar
Is derb dino nocho r' h-íccad la brethir Patraic Crund Mæl & ni eracht itir o sin ille
Do-chotar iar sin na sloig as in Temraig immach
Is andsin at-bert in druid Denumm com-ferta co fessamar cia uaind bus calma
‘Dentar amlaid’ ol Patraic
Is andsin do-rat in drui snechta darsin mag co rocht formna fer
Patricius fris: ‘Díchuir fodechta si potes ’
magus: ‘Ni chumcaim cusin trath cétna imbárach ’
‘Dar mo Dé broth’ id_est dar mo Dia m-brátha ol Patraic ‘isin ulcc attá do cumachtu & ni fil itir a maith ’
Sénais Patraic in mag co ro leag in snechta fo chétoir
Do-rogart in draí demnu co tuc dorchai sholamachtaige darsin mag co ros-gab crith & uamun cach
Patricius: ‘Beir ass in dorchatu si potes ’
At-bert in draí: ‘Ní chumcaim cusin trath cétna imbarach ’
Senais Patraic in mag & tiagat assna dorchatu fo chétoir co ro lass in grian ataiblebech
Ros-gniset in uli batar and atlugud do Dia & Patraic
rex: ‘Curid bar libra in usce & cibe uaib is a libair élait do-genum-ne adrad dó ’
‘Isamerlum-sa dó-sin’ ol Patraic
At-bert in drai: ‘Dia usce ádras in fer-sa & ni rag-sa im oen-fuigell fris ’
Rath na baitsIsin ro airig-sium oc Patraic
At-bert in rig: ‘Curid bar libra i tenid ’
‘Is am erlum-sa dó-sin’ ol Patraic
‘Ní dingen amlaid’ ol in draí ‘vair Dia tened adras in fer-sa cech da bliadain’ id_est rath in Spirta Nóib ror-athaig oc Patraic indsin
Conid andsin frith aroli comarli ann id_est tech do dénum isin vair-sin a leth úr & aroli crín & in draí do chur isin leth úr & étach Patraic imme
Gilla Patraic id_est Binén do thabairt isin leth crín & tonach in drvad imme
Is andsin tancatar co Patraic teora maccoemu batar a n-eterius oc Loegaire
Cíit fri Patraic
Ro iarfaig Patraic: ‘Cid sin a macu?’
‘Fír flatha areat do-brissed h-i prím-cathraig na n-Goedel indíu ’
‘Cáit ón’ ol Patraic
‘In tech gníther don draí & dot gilla-su is amlaid gníther id_est leth de úr & leth crín id_est in leth úr don drai & in crín dot gilla-sa ’
Tuc Patraic a mér for gruad n-deis cech meic dib & tuc dér tar gruaid deis cech meic for á dernaind Tuc a anail fothib co n-derna teora gemma díb
‘Slucid’ ol Patraic ‘na gemma ’
‘Slucfemit’ areat
‘Maith tra’ ol Patraic genfedit teora gemma uaisle oirmitnecha vaib id_est Colomb Cille & Comgall Bennchuir & Finden Maige Bile
Do-ronad tra amal at-bertsat na maccóim & tucad teni isin tech & loiscther in leth úr & in drái ind & ni ro loisced etach Patraic boi imme
Ni roloisced tra in leth crín nach i n-gilla & roloisced tonach in druad boi O claichther in rig do marbad in druad & triallaid marbad Patraic
Tanic dino ferg Dé frisin popul n-écraibdech co n-epil sochaide díb
millia
Ro gab uaman iarum Loegaire co ro slecht do Patraic & ro creit do Dia ob eolu namá & ni ocride glan
Cretit in uli archena ocus ro baitsit
At-bert Patraic fri Loegaire: ‘Vair ro creti-siu do Dia do-bérthar fot sægail duit h-i r-rigi l-lóg immurro t'anumla anallana & vair na ro gabais in m-bathis o dúthracht cia ro cretis ó beolu rot-bia iffernd & nis-bia rigi no airechus ot chiniud co bráth ’
Ro guid tra in rigan intíí Patraic na ro mallachad in gein boi ina broind id_est Lugaid mac Loegairi
At-bert Patraic: ‘Ni maillechub co tíí frium ’
Ro gab immurro Lugaid flaith Erenn & tanic iar sin co h-Achad Fhorcha & is andsin at-bert: ‘Nach h-í siut cell in clerig at-rubairt nach biad rig no rigdamna diar sil-ne co bráth ’
Deníurad tarlaiced forcha tened fo chétoir ina chend-sum co rus-marb
Conid de-sin ata Áchad Forcha i n-Úib Cremthainde
Teit Patraic insin co h-ænach Taillten co macu Neill
Ro creit Maine do & ro baist iarum
Tanic tra ina agaid Coirpre mac Néill conid h-e ainm tucc Patraic fair-sium inimicus Dei & at-bert Patraic: ‘Is do clannaib a brathar fó-gnifitis a chland-sum co brath & ní genfitis rig no escuip no ecnaide vad & ropad becc a ferond ’
ropad essith amlaid
Ro cretistar tra Conall id_est Cremtan mac Neill & ro baitsed & tuc an inad a robi do Patraic & ro cumdaiged eclas and di an ainm Domnach Patraic & tuc bennachtain do
ro thoraind ráith in airthiur doruis na cille
ro tharrngir co n-genfitís ríg immda vad for Eirinn ocus ordnige læch & clerech cu mor
Conid da sil Clann Colmáin & Síl Aeda Sláine
ro bennachai ænach Taillten co na biad marb fair co bráth & co na biad acht æn-marb h-i r-Raith Airrthir & for-áccaib a immaltoir h-i n-Domnach Patraic & luid Patraic assin h-i Crích h-Ua Méith i m-Mendoit Tire & ni taraill in Ard Macha don chur-sin & for-acaib sruthi noeba dia muntir i Tig Thalan
Is andsin tallsat triar doéb mid Mendoit Tíre in dara bocc no bíd oc tabairt usci do Patraic
tancatar dia luga in éthiuch
Béccis as a m-bronnaib a triur
‘Mo Dé broth’ ol Patraic ‘ni díchlend in bocc fén baile h-itá ’ iarum co Firu Breg
pritchustar bréthir n-dé doib cu mór
ro baist & ro bennach
Taraill leiss Ath Cliath & fuair fáilte moir and
at-bert Patraic: ‘Nos-biad ordan & oirechus isin inud-sin feib co mallfither sin beos ’
Ro lá Patraic cuairt Laigen & pritchaid bréthir n-Dé doib ocus ro baitsi & ros-bennach & ro creitset meic Dúnlaing tra don Chóimdid & do Patraic cu slogaib mora
do-ratsat a riar dó conid leo in flaithius ó sin co bráth
Drichú ba rí h-Ua n-Garrchon for cind Patraic & ingen Loegairi meic Neill do mnái occa
Diultaid fri Patraic oc Raith Inbir ar maith fri Loegaire
Do-rat-sam immurro Cillíne fáilte dó & ro marb a æn-boin dó Patraic & do-rat aird ig dó tucad dó a tig in rig
Patricius frisin mnai fuine:
A ben talaig do maccán do-toet torcc mór do orccan is do áibill fás as breo bid beo bid slan do maccán
In arbor asdech do lossaib talman is Marcan mac Cilline is dech bias do h-&Iacute;b Garrchon iarum Patraic i n-Osraigib & fothaigis cella & congbala intib
no betís ordnige læch & clerech díb & ni biad furail nách cóicid forru céin no betís do réir Patraic
Celebrais Patraic iarum do Osraigib i m-Belach Gábrán
for-áccaib Mártin sruthi occú & drém di a múntir dú h-ita Martharthech indíu a Muig Ráigne Patraic iarum for Belach n-Gabran i Crích Muman
pritcais dona tuathaib & dona cellaib co ro cretset & ro baitsi & ros bennach
Ocus for-áccaib oes n-gráid occu oc forcetul & occ rabud
O ro-siacht Mag Femin do cuirither do Aengus mac Nat Fraich id_est ri Muman
ferais Aengus failte moir friss & nos-beir leis dia thig conice Caissel
Pritcais Patraic dó
Teit erlund na bachla tria na chois co ro crechtnaig co mor h-i
As-bert Patraic: ‘Cid ro m-ba cen timditen?’
‘An dar lium’ ar Aengus ‘rope cóir na cretmi ’
At-bert Patraic: ‘Ní telcfider fuil isin inud-sa ondíu co bráth & ní gonfaither acht oen-rí do neoch gebus t'inud ’
Baistither Aengus cu slogu mora immalle friss
Bennachais Patraic Aengus for Leicc cathraigi fora n-ordnigtea na rig i c-Caissel
Bennachais Patraic do Eoganacht & teitt h-i n-Urmumain
Pritchais Patraic doib & nos-baist & for-áccaib bennachtain & sobarthain occu
Timcellaid Mumain uli & pritchais doib & ron-baist & ros-bennach ocus facbuid cella & clerchiu occu
Celebrais Patraic & dos-beir bennachtu dichra dóib ut:
Bennacht Dé for Mumain feraib macaib mnaib bennacht for in talmain do-beir tarad daib
Bennacht for cech n-indbas gignes for a m-brugaib cennach fore cobair bennacht Dé for Mumain
Bennacht for a m-benda for a lecca lomma bennacht for a n-glenda bennacht for a n-dromma
Gainem lir fo longaib ropat lín a tellaig i fánaib i r-redib i slebtib i m-bendaib
Tanic Patraic iar sin do Ard Macha la bréthir in angil
do-rocht co Raith Dári id_est fer soimm oirmitnech bói in Oirtheraib id_est Dáre mac Findchada meic Eogain meic Níallain
Do-rat-sum inad ard eclaise dó Patraic bale h-ita in Ferta indíu
O tharnic in récles dochumtach & ro fhas a fér cu mor rucc gilla Dáre a ech maith isin recles dóchum ind feoir díguind
Ro thoccraid sin cu mor do Patraic & tanic in gilla iarnabarach isin matain & fuair a ech marb isin recles
Do-chuaid tra in gilla ass cu toirsech & ro indis do Dáre a ech do marbad don chlerech
Dáre in clerech fen do marbad índ
At-bail Dáre fo chétoir lasin m-bréthir-sin
setig Dáre: ‘Is e fo chund in bais-sea in t-ancride do-rigne frisin clerech
Tiagar co luath & tabar a riar dó ’
Do-cótar na techta co Patraic & at-chotar dó inní for-coemnacair ind
Senais Patraic usce & dos-beir darsin ech & darsin fer & at-regut díblinib a bas
Dáre fri díis día muntir: ‘Berid mo chori h-umai don clerech ’
At-bert Patraic iar torachtu in chori dó: ‘Graticum’ id_est deo gratias ago
Iarfaigis Dáre dia thimtherib cid at-bert in clerech
‘Gratiam’ ol na timtherig
‘Is maith in luach cori umai-sin’ ol Dáre
‘Ercid ocus tabraid vad for cúla ’
Do-berár in cori for cula o Patraic
‘Gratiam’ ol Patraic
Iarfaigis Dáre dona timtherib: ‘Cid at-rubairt Patraic ic athabairt vad?’
‘In gratiam cétna’ ol siat
‘Is ní maith aca-sum in briathar-sin’ ol Dáre: ‘In gratiam oc a breith vad in gratiam oc a thabairt dó ’
Teit Dare fén lasin cori & do-rat a rér do Patraic conid andsin tucc dó an inud h-itá Ard Macha indiú
Ard Sailech tra a ainm có-sin
téit Dáre iarum timchell in feraind
Isin óidche iar sin at-connairc Patraic h-i fhís id_est Uictor aingel do thidecht chuice co sruthi Erenn maroen ris cu ras-toraind in cathraig in a fiadnaise & inad in tempuil & na cuicni & in tige aiged
tete dessel na ráthai & Patraic ina diaid cona bachaill Ísu na láim & sruthi Erenn oc classcetul imbe
Ros-cúmtaig iarum Patraic in cathraig fo n-indus sin amal tarfas dó
at-bert in t-aingeal ris: ‘Bid imda rath Dé isin inud-sa & for cech oen do-géna maith and ’
At-bert in t-aingel fri Patraic: ‘h-Iccfa Dia erut-sa cecha sathairnd sund & mor-fessiur cecha dardáin cein maras ires forpthi na n-dóine ’
Is lia tuirem & aisnés cech a n-derna Patraic do fertaib & do mirbulib imon Macha má cuairt
Tanic Patraic iar sin do Róim in tres fecht co tucc tassi Póil ocus Petair & Zepáin & Laurint & martirech immda archena & minda ocus libra & anart co fuil Crist fair
ro cumtaigtea oc Patraic i foss id_est is crín Poil & Petair Patraic iar sin in dithrub id_est h-i Cruachan Oigle
fo indsamail Moysi & Helii & Crist co ro áin lathi & aidche isin lucc-sin ocus clocha imbe & cloich foi amal ro áin Moysi i Sleib Sina oc tidnocul dó in rechta
Vair roptar cosmaile h-ó ilmodaib id_est Moysi & Patraic
m-bliadan an æs diblinib
Toisech popuil cechtar de
Ro ainset n-aidche i slebtib
At indreba & anadnocuil diblinib
O ro-siacht tra comfocus sollamain na casc ro linad in sliab fair do demnaib in delbaib en dub
Canaid Patraic psalmu escaine forru & benaid a chlocc co r-remuid bernd ind
Patricius:
h-I tagar dul i cruaich cuirr druing cen crabuid ar mo chind rom-gab ecla re sét sell
cend ic taccra frimm
Techit na demnu fa chétoir ead radaircc forsin faírgi
nos-baidet fen isin inud-sin
ni taraill demun tir n-Erenn o sin co cend lathi & mís & m-bliadan
Tanic iarum slog mor do ainglib i r-rechtu en n-gel
Cor chansat ceol n-uasal don Chomdid do chomdidnad Patraic
At-berat fairend comad in comlin-sin no berad-som lais docum nime
Is andsin at-bert Uictor aingel fris-sium: ‘Erig cot muntir ar Sollamain na cásc ’
Patricius: ‘Ni rág o rum-craidet co rum-digtider & co tartar dam nidche on Chomdid id_est cipe do feraib Erenn do-gne aithrigi re m-bas cid fri re envaire na ro h-iatta iffernd fair i m-brath ocus co na ro aittrebat echtraind in indsi & co ti muir tarsi m-bliadna ria m-brath
co ra særur-sa mor-fessiur cecha dardain & cecha sathairnd ar phianuib iffirnd
cipe gebus m'imund h-i l-lou a etsechta co rub nemidach amal do-rarngert-sa do sechnall
co tucar-sa a pianaib iffirnd i l-lou bratha mor-fessiur cecha brodhirne dom chassul do neoch no do n-aidlife & corup me fen bus brithem i m-brath do feraib Erenn ’
‘Do-bertar duit indsin uli’ ar in t-aingel ‘vair rot-guidestar munter nime uli erut ’
‘Bennacht for in rig’ ol Patraic ‘& for in muntir ’
Benais Patraic a chlocc co cualatar fir Erenn itir biu & marbu
Bennachais iar sin firu Erenn as in cruaich
ordaigid mor-fessiur dia muntir i m-bethaid i coimet fer n-Erenn id_est fer i Cruachan Ailge & fer i m-Beind Gulban & fer i Sliab Bethad & fer i Sliab Chua ocus in lanomain i Cluain h-Iraird & Domangort Slebi Slángai
Do-toet don cruaich iar sin & celebrais in cháisc oc Achad Fobair Patraic & Brigit i maille friss do Ess Ruaid & ad-cobair eclais and & congbail du h-ita Disiurt Patraic indíu
Diultais Carpre mac Neill friss & ro fáid dís dia muntir do gabail a láma id_est Carbacc & Cuangus a n-anmunna
‘Ni maith an do-gní’ ol Patraic
‘Dia léicthea dam-sa congbail sund ro bad tánaise Róma Letha cona Tibir tréthi mo cathair-si co n-Aess Ruaid trén a lár
ro bad do clanna-su betís comorbada innte ’
Ro h-op immorro Cairpre sin
For Síth Aeda tra ro bennach Patraic Conall mac Néill
Is andsin do-futitís láma Patraic for cenn Fergusa & ba machtad la Conall inni-sin
Patricius:
Genfid macán dia fine bid súi bid fáid bid file inmain lespaire glan gle nad ebérai immarbe ar Brigit—:
Maccan Ethni toeb-gile sech is bal is blathugud Colomb Cille can cenon nir' bo rom a ráthugud
Iar sin tra ro bennach Patraic Conall mac Néill
do-rarngert rigi for Eirinn vad
ordnige loech & clerech & for-áccaib bennachtu for a dáiniu & for a inberu
tanic iarum h-i Tír n-Eogain conid annsin ro gell Patraic & Sechnall a log fri Muiredach mac Eogain dia n-airaled for a athair cretem do Dia
Cia lóg ar Muiredech
Bid vait rigi co bráth ar Sechnall
Do-gen amlaid ar Muiredach
Do-ronad amlaid & ro creit Eogan do Dia & do Patraic Patraic as sin co h-Ailech na Ríg co nus-bennach & for-ácaib a leicc and
do-rarnger rigi & ordan for Eirinn a h-Ailech & do-rat bennachtu gaiscid for Eogan cona maccu
friu:
Bendacht forsna tuatha do-biur o Belach Ratha ro bet do chiniud Eogain deoraid co la m-brátha
Cein bess macha fo thoraib bvaid catha la feraib cend sluaig fer fáil dia magin saigid daib for cech tellaig
Síl Eogain maic Neill sin a Brigit ban acht co n-dernat maith flaith uadib co brath
Brigit: arm-bennacht ar n-dis for Eogan mac Néill for cach geinfess vad acht corup vaig diar reir Patraic iar sin h-i Crich Ulad co Mag Inis
Conid indsin do-rala do Patraic duine angbuid no bid oc slat & oc marbad na cuitechtad id_est Mac Cuill a ainm
fria muntir: ‘Is e seo in tailcend
Tiagum co tardum amus fair dus in furtacht faidea a Dea dó ’
Tucsat iarum fer dia muntir for fúat amal marb dia todhuscad do Patraic
Garbán dino ainm in fhir-sin
‘Icc dúin’ ol iat fri Patraic ‘in fer-sa diar muntir ’
Patricius:
Bratt Garbán sed bias for co laind marbán acht at-fessar duib in mo is e Garbán bias fó
Ro laiset a munter indsin in bratt do agaid Garbán conid amlaid fvarutar h-e marb
Ro cretset tra na genti & ro baitsit & ro todus cit Garbán a bás tri a bréthir Patraic
It lia tra tuream & aisnés a n-do-rigne Dia do fhertaib & mirbulib for intíí noem Patraic vair libair ro scribat dib & cided on nidat Ro samlad tra
Patraic fri h-uasal-athrachaib id_est fir oilithrech cétus amal Abraham
Cendais dilgudach amal Moysi
Salmcetlaid molta de h-e amal Dabid mac Iese
Istud ecnai amal Solmuin
Lestar togaide fri foccra firinde amal Pol n-aspal
Fer lán do rath & do deolaidecht in spirta nóib amal Eoin mac Zepideii
Leo ar nertmaire & calmatus frit abairt co rad & ec craibdech in t-sægail documm n-irse & cretim
Nathir ar thuailchi & trebairi fri fomtin cecha h-amuis
Colum cendais ailgen o duthracht cride & o bréthir forpthi & o gnim fíren
Mog sæthrach don duilemain iar crabud & umaloit & forcetail cecha maithius feib innises sochaide
Ba h-i seo immurro riagol a chrábuid id_est no gebed inuli salmu cona n-imnaib & cantacib & abcolips & ernaigthi aile cech lai
No baitsed no phritchad no chelebrad na tratha iarna corus
No h-ídbrad corp Crist & a Do-bered sigen na crochi dar a agaid co bá cét on trath co raile
Isin cétna frithaire na h-ódchi no chanad cét salm & do-gníd slechtain
Isin frithaire tánaise in usci uar
Isin tress frithaire i teoír
In cethrumad for úir luimm & cloch fó chind & culchi fliuch imbi
No ordned no cosmad no coisrecad no bennachad no h-iccad clamu ocus dallu & baccachu & bodra & amlabru & áes cecha tédma archena
No indarbud demnu no tódúscad marbu
O thanic tra cusna de denchu do Patraic dia m-boi oc Sabull h-i Mag Inis h-i Crich Ulad
Tic forconair do Ard Macha co m-bad ind at-belad
At-chí in munní for lassad ar a chínd & ni loisced in teni in muine ocus Uictor aingel ica acallaim-sium ass
friss:
Ni dechais do Ard Macha vair do-rarngertais do maccu Trechim co m-bad accu th' esergi
Patricius:
Maíd sund bes m'esergi Ard Macha mo chell nilem comus mo sáire is i in dáire choitchend
Ard Macha no charaind-si inmain treb inmain tulach dú cus-tathig m'anim-si bid fás Emain na curad
angelus:
Uair is sunna th' esergi rot-bia ni bus ferr Eriu uli o ind co fond Ard Macha do chell
id_est ‘do rath & t'ordan & t'oirechus i n-Ard Macha’ ol in t-aingel ‘cid súnd bess t'esergi ’
Ro faíd Patraic a spirut iar sin & ro gab comaind & sacarbaic do laim Tassaig escuip iar m-breith bvada & coscair lais do domun ocus demun & dualchib
ro fáid a spirut cusin Coimdid dia n-dernai fognam & míltnidecht isna talmantaib
Toet slóg mór do aingliu nime dia frestul co sollsi mair conid iat-sin ro chometsat in corp isin oidche-sin
Co cualatar sruthi Erenn clascetul na n-aingel isin oidche-sin
Tancatar sruthi Erenn aidchi co salmu & imannaib & ni thesta forru in t-sollsi nach in bolad angelacda
Acht bói isin tír uli co cend m-bliadne
Ro as cosnam mor etir Airgiallu & Ulltu imon corp co n-eracht gabul fairrge etarru co na marba cach dib a cele
At-conaicset indsin airrthiur da dam allaid rempu co fhen etarru & in corp and
Tancatar rempu co Ard Machai & roptar budig do Dia
Ro adnacht tra Patraic co n-anoir & ormitin co fhertaib & mirbuli cecha lathidib h-i Dun Lethglassi
Ocus cid mor a anoir co léicc fia dóinib bid mou a anoir i n-dail brátha du i m-bia amal cech prím-aspol oc brethemnacht for firu Erenn dia ro phritchustar conid andsin tatnigfess amal gréin i n-oentaid noem & noem-og in domain n-oentaid uasal-athrach & fatha n-oentaid aspol & descipul Ísu Crist meic Dé bii n-oentaid n-grad nime na tarmdechutar n-oentaid doenachta Meic De
Isin oentaid is uaisle andas cech oentu n-oentaid na noem-trínoti vaisle oirmitnigi Athair & Mac & Spirut Nóeb
Alim trócaire n-Dé tria impide Patraic
Ro issam uli i n-oentaid-sin ro sairillem ro saitreuam