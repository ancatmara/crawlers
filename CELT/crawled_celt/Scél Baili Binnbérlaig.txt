Scél Baili Binnbérlaig Baili Binnberlach mac Buain.
Tri hui Cabha maic Cinga maic Rosa maic Rudraigi:
Monach & Baili & Fercorb, de quibus Dal m-Buain & Dal Cuirb & Monaig Arad.
Oenmac Buain .i. Baili.
Ba saincais-seom di Aillinn filia Lugdach bein Fergusai Goo, no di deir Eogain maic Dathi & ba sainamor do cech oen atchid & dicechlad eter issai & genai ar a urriseib.
Corrusdailset coir dala i n-dormainecht ic Ros na Turigin occ Laind Moelduib ar bru Boinne Breg.
Dogene an uir atuaid dia torrachtoin o Eomuin Machi tar Sliauh Fuaid & tar Teme Muiri co Traig m-Baili.
Ro turnaid a n-drubai & russcuirid a n-gabrai for an rindiuc dia gleth.
Digensad ainius & oibnius.
A m-botar ann conacatar elpoid uathmor ænnoé cugo indes.
Ba hudmall a rem & a ascnamh.
Meti les noraited in trogain sín sighi seig di aild no clo do glasréin.
A clipio fri tir.
‘Ar a cind!’ ol Baile, ‘conatcomaircter nde cid ted no canus tanuic no cia fath a cudnoidh.’
‘Di Tuaig-Inbir tiagoim & tar ais budthuaid anussai o Slioab Suidiu Laigeon & nintha do imtecht liumm acht no Lugdach maic Fergusai tuc grad do Baili mac Buain & tainic dia dal, corucsat oic Laigevn fuirri & bathaid, amail rusgellsad draide & degfaidi doib, na comraicdis a m-bethaid et conricfaidis iarna nás & nach scerdais tre bithu sir.
Is siad sin mo scelai.’
'musteti uaib iermo & niptar cuimgech a fostad.
Otcechlai Baile annIsin crinniur marb cin anima & clandtair a fert & a raith & saitir a airne & dogniter a oenuch guba la hUllto.
lossaig eo trian lige combo reil delb & fuaith capaid Baili for a ind, unde dixid Traigh m-Baili.
Iarom 'musla buddes in fer cetno co forad a m-bai an ingen Aildinn & docing isan grianan.
‘Can tic anti nat aithgenamar?’ olind ingen.
‘A fochlai Erend o Tuaig-Inbir & secha so co Sliab Suidi Laigen.’
‘Scelai lat?’ olin ingen.
‘Ni fuil sceloi is cointi sund, acht adconnorc Ultai ac oenuch guba et oc cloidi ratha & ic sadad lia & ac graifned a anma Baili maic Buain rigdamnoi Ulad do thin Trago Baili, et se ic torrachtain lennain & mna serce dia tard tal, ar ni fuil a scoth doib coristais a m-bethaid no nech dib d'faircsin aroili ina m-biu.’
Dobidg amach iar n-indiuld an misceoil.
Difuit Aillinn marb cin anmoin & claitir a fert &rl
assoid abhold trian lige & ba gesco mor a cind septimo anno, & fethol chuid Aillinne for a uachtar.
A cind secht m-bliadan dana tescait mail & faidi & fisidi int év boi os Baili & 'musgniet tauhull filiud nde & scribait fise & fese & serco & tochmarco Ulad inni.
Fon fiu cetni scriutar tochmarco Laigen inti-si.
Doruacht ant samhuin iarsuidi & dogniter a fes la hArt mac Quind.
Tolotatar dil & aes cacha danai fon fes sin amail ba bes & doradsad a taibli leo.
dusci Art & otconnairc 'muscomairc.
tucad cuce in di tabald co m-batar ina lamoib eneuch a n-inchoib.
Imusling an tabold for araili dib cor' imnaisced amail fethlind im urslait.
ni tualaing a n-imscarad & batar amail gach sed isan taisced i Temraig, curusloisc Dunlang mac Enda diar'ort an in-genraid, unde:
Aboll Aildinde ardai, ibor Baili, becc forboi, cia dobertar au laidhe, ni tuicid daine borba.
amail adbert ingen Cormaic ui Quinn:
Es fris samlaim Aluime, fri hibor Traga Baili, fris combaroim aroili, frisan abaild a hAili.
Fland mac Lonain:
Desid Cormac im cel coir conid fris format ant sluaig, tabrad Dia airi noeb nár in craeb do Traig Baili buain.
Forbuir bili buidnip reb, rolaa a delb truimib tor, diarcelgad rocelgaid fir amlaid sin rocelgaid cor.
