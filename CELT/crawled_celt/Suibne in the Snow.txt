Mór múich i túsa in-nocht:
Suibne in the snow Úair is amlaidh ro bhoí an oidhchi-sin ag cur sneachta & an mhéd no cuireadh no reodadh fa chédóir a haithli a chuir gonadh ann ad-beart an láoidh ag tabairt a dhocra ós aird:
Mór múich i túsa in-nocht; ro thregd mo chorp in gáeth glan; toll mo thraigte; glas mo grúad; a Dé móir a-tá a dúal dam
I m-Beinn Boirche dam a-rraír; rom-thúairg braín i n-Echtga úair; in-nocht ro brétait mo boill i n-glaic croinn i n-Gáille glúair
Ro fuilnges mór tres gan tlás ó ro ás clúm ar mo chorp; ar gach aidche is ar gach ló is mó sa mó fuilgim d'olc
Rom-chráid sic sín nách súairc ; rom-thúairg snechta ar Sléib Meic Sín; in-nocht rom-geguin in gáeth gan fráech Glenna Bolcáin bil
Utmall m'imirce in gach íath; dom-ríacht beith gan chéill gan chonn; do Muig Line for Muig Lí do Muig Lí for Life lonn
Saigim dar Segais Sléibe Fúait; ricim im rúaic co Ráith Móir; dar Mag n-Aí dar Mag Luirg luinn ricim co cuirr Crúachain chóir
Ó Shléib Chúa ní turas tais
ricim go Glais Gáille grinn; ó Glais Gáille gid céim cían
ricim sair go Slíab m-Breg m-binn
Dúairc in betha beith gan tech; is trúag in betha a Chríst cain: sásad birair barrglais búain; deog uisce úair a glais glain;
Tuisled do barraib cráeb crín; imthecht aitin gním gan gaí ; sechna daíne; cummann cúan; coimrith re dam rúad dar raí
Feis aidche gan chlúim i coill i mullach croinn dosaig dlúith gan choistecht re guth ná glór A Meic Dé is mór in múich
Reithim rúaic re beinn co báeth; úathad rom-thráeth a los lúith; ro scarus rem chruth gan chlód;
A Meic Dé is mór in múich 