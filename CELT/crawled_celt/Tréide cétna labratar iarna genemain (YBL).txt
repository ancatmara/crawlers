Tréide cétna labratar iarna genemain:
Cia treidi ro cet-labrastair ar tus a nn-Éri iarna gein fo chetoir & cid ro lobairseaid?
Ni hannsa
Ai mac Ollaman meic Delbaith & Morand mac Cairbri Chind Chaid & Noindiu Noembreathach mac in Scail & Finngile ingine Daire meic Deadhad
Cet-labrai Ai meic Ollamon id est:
Da n-dechaid Fiachnai mac Delbaith ri h-Erenn for cuaird rig & a brathair .i. Ollam mac Dealbaith co m-badar oc tochaithem bidh a n-Inis Tigi i n-iarthur h-Erind dos-fic athaich gaithi oc tomailt a feisi
‘Cid for-chanas ind athach gaithi-so?’ ar Fiachna fria druidh
‘Gein do genemain ot brathair-siu’ ar in drui ‘& bid com-graid duid-se fein eiside’
Ro gen iarum in mac fo chetoir isin tig-sin
‘A marbad’ ol in ‘Domm-ocaib suas’ ar in mac
Tocabair suas iar sin
‘ni dam-sa dot inchaib a Fiachna’ olse
‘Cid do-ber duit?’ ar Fiachnai
Conad and as-bert:
‘Mo bruigh mo lanamain lan-choire co n-dabaig dan-dlughai
Tucthar on rig mugna escra cuach carpad colcc det tricha bo bro fiand Fiachno’
‘Is h-uad-sin ro h-ainmnigead Ai arin mac’ ar Fiachna .i. ai aircedal .i. o Ai mac Ollaman meic Dealbaith
Cet-labra Ai meic Ollaman sin
Cet-labra Moraind and-seo .i. da ro marb a athair sær-chlanna h-Erind .i. Cairpre Chind Chaid ar ba do dær-tuathaib h-Erind do
do rucaid da mac do cona cath-bairrib impu & ro marbaid lais-seom ara n-oman no ar ra toimnettar badar arrachta iad
Berair iarum in tres mac do cona chathbarr imme & beraid da oclach do Chairpri o mnai in mac i tuind mara dia badud
Brisis in tonn in cathbarr & tocaib suas in tond in mac co n-acatar a gnuis for barr na tuindi
Atn-agad leo cen fis coro facsad for bendaib ceithri rot
Do chuir Muin cerd do & beris leis & non-ailand i richt meic do fen
bai a fis ac na h-oclachaib sin
Do-luid Cairpre do thig na cerda for fleidh
Tic in mac bec ina ucht & leccait a n-osnaid .i. Cairbri & a bean .i. a saithe leo a m-beith cen mac
Ad-berad ind oclaig:
‘A Chairpri’ or siad ‘cia log do-bertha ar mac amail in mac-sa damad lat?’
‘Do-gebtha a chomthrom d'or & d'argad’ ar Cairpri
‘Adamta fort’ ar siad
‘Atamaim’ ol Cairpri
Fo-lengad na da oclaich chuice co tucsad in mac ina ucht
‘Is e-seo do mac-so’ ar siad ‘rucsam-ne h-uaid da badud & is ed so do-ronsam de’
‘Is fir h-uile’ ar in cerd
Is de-sin bai mac Muin fair-seom
At e-seo teora briathrai tuisecha ro raid Morand iarna genemaín fo chetoir .i. oca thobairt forin tuind as-bert:
‘Garg be tond’; ica tocbhail suas don tuind as-bert:
‘Fuar be gæth’; ica tocbail na caindli do mnai na cerda dia feghadh as-bert:
‘Solus be chaindell’
Gabais iarum Morand ard-breithemnacht h-Ereand & ba marb Cairpri & teit-seom for cend Feradaich Find Fechtnaich i n-Alpain iar teched do ria Cairpri gabais Feradach rigi n-Erenn
gabais Morann ard-breithemnacht h-Erind o Feradach
An cathbarr iarum ro bris in tond ima chend co tarla ima bragaid is h-e non-eadarscarad fir & go i nh-Erind & is do ba h-ainm id Moraind; in braige ima tabairthea damad chintach nos-tachtad; minbad chintach ni tachtad
Is h-e Morand cet-duine ro chreit do Dia i nd-Erind tria feghadh na n-duile & tria deag-thuigsin fein
Is h-e didiu tarraid a mnai i comlige fri Lug Scigmaig tria thaiscelad a gilla fen Moraind coro n-dealb Lug i n-deilb luig bric & co nd-ebairt-seom ba h-ed íc a galair feoil luig bricc
Ad-bert-si:
‘Ro charasa læg cet lulgach’
‘Do-ronsam seach a maith riam’ ar Morand
Eirgid suas Morand do bualad in laig do chlaideb nocht
‘Nom-agaill a laig’ ar Morand ‘& abair firindi frim
Cid’ ar Morand ‘as omun laisin claideb?’
‘In chloch fil fom bragaid’ ar in læg
‘Caidi omun na cloichi?’ ar Morand
‘Tene’ ar in læg
‘Caidi oman na tenead?’ ar Morand
‘Uisqui’ ar in læg
‘Caidi oman an uisqui?’ ar Morand
‘Gæth’ ar in læg
‘Caidi oman na gaithi?’ ar Morand
‘Na cnuic’ ar in loeg
‘Caidi oman na cnoc?’ ar Morand
‘Na tuirc’ ar in loeg
‘Caidi oman na torc?’ ar Morand
‘Na coin’ ar in loeg
‘Caidi oman na con?’ ar Morand
‘Na droch-mna dia nemthairbert’ or in loeg
‘& in bean’ or Morand ‘cid as oman le?’
‘Ni feadar’ ar in loeg
‘Dall bean robæth ben saint fir uile’ ar Morand
‘Do breatha buain a ben’ ar Morand ‘dia marbadh cach a droch-mnai nod-mairfind-sea tusu leo Acht do-berthhar cursochad droch-mna fort .i. teora sluaiste thorud .i. sluasad do chacc each & sluasad do chacc con & sluasad do chacc duine’
Dinech droch-mna sin do reir feasa Moraind meic Cairpri
Cet-labra Noindiu Næmbreathaich meic Fingile ingine Dairi meic Dedad & in Scail tainic don fairrce
No bidh comet fuirri na ra thoirchead neach h-i; ar ad-bertadar a druide fri Daire combad h-e fot a sægail cein co rucad a ingen mac
ro firad on
Bui iarum ind ingen feacht and imalle fri h-ingin Noidin meic Noimaill dia cluiche co bru in mara co nf-acca in Scal; deillich fuirri & nos-toirchend
ro mair torrach amail ad-berad co cenn mis & m-bliadan
Berthuss iarum in mac & ad-bail Daire & berid nai m-bretha iarna gein fo chetoir .i. ‘Do-leic for lar’ ar a mathair
‘Acc a mathair’ ar in gein ‘tuc ni fom’
‘A bas’ ar in mathair ‘ar ro lobair’
‘Acc a mathair: cach tengad a derosc; is comaes mo thenga frium’
‘A bas beos’ ar in mathair
‘Acc a mathair: ma bera beo biathfa; cach bi a biathad’
‘Bi sund’ ar in mathair
‘Acc a mathair: ni ærbiatha nach noidiu a oenur’
‘Nod-berar do th' athair’ ar in mathair
‘Acc a mathair: la cach mac a mathair; gach mathair a crioslach’
‘Ro chaithis do re occum-sa’
‘Acc a mathair; ni ail con-ber’
‘Ni airme co n-at-rala bo leis & a l-loeg dam-sa’
‘Acc a mathair: la cach m-boin a boinin; leic a l-loegan le’
‘Beir i l-leith eile uaim’ ar in mathair
‘Acc a mathair: gech deidhil a deirbh-fine: is i in chich mo deirb-fine-sea’
‘Berar co r-rig’ ar in mathair
‘Coir a mathair: cech dicend co rig; acht cach urrad a murchairte; deid-seo as murchorta m'athair & me fein’
‘Tocaib suas in mac & berar lat da leasugud’ ar in mathair fria muimich
‘Acc a mathair: gech cintach 'na chin; fot sar fuigleasa friut beba ind’
At-bath iarum fo chetoir
Ni dleaghar dano de-sin do mac fuigell fria mathair
