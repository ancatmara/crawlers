Cath Maighe Léna
Imthúsa cloindi Dáirine & cloinne Dergthened & cloinne Luighdhech mic Ítha & míledh Muman uile air chena, nírbo riarach etorra d'éis chatha Cnucha, uair do bádar trí rígh esaontacha orra id_est Mogh Néid mac Dergthened & Maicniadh mac Luighdhech & Conaire mac Moga Lámha; & rob é ced-adhbar a comfhuachaid id_est mac miadach móir-menmnach do bí ag Mogh Néid id_est Eógan Mór, & Mogh Nuadhad ainm eile dó.
Agus is aire at-beirthí in t-ainm sin ris id_est Nuadha Derg mac Dáirine oirrígh do rígaib Muman ro oil hé.
Agus do claidhed ráith ríghdha ar Muigh Fheimhin aigi-séin, & do bí féin & Derg Damsa draí re h-agaidh na h-oibre 'gá h-ordugad, & Eógan ar a báire baísi a coimidecht a oide ann; & do bádar naonbar mogadh ar uilind don ráith agá claidhe, & tarla cloch mór a mbél na h-oibre isin díg dóib nár fhédadar d'aitherrach ná d'urthógbáil, & tángadar lucht na h-oibre uile dá h-innsaighi & nír thoill lín a tógbhála do thréin-fheruib i n-a timcheall.
Tarla Eógan ag airiugad an fhedhma sin, & ó 'd-chonnairc cách ag tréigen a tóghbála do iadhastair féin a dhá láim go h-ain-mín uimpe, & tuc fuirmed fedhma go h-árrachta fuirre go tucastair a talmain í, & tuc feidm eile fuirre gur chuir ar a glún go glé-nertmar í, & do chuir dá glún ar a ghualainn, & do chuir dá gualainn a n-agaidh in chlaidhi ar múr imeallach na h-oibre hí.
‘Is uasal in mog úd, a Nuadha,’ ar in teglach.
‘Biaidh in t-ainm sin air go bráth,’ ar Derg Damsa draí id_est Mogh Nuadhad; go rabadar dá ainm aca air ann sin id_est Eógan Mór & Mog Nuadhad.
Agus do bí 'n-a adhbar ríg gan fhresabra 'gá móradh ag maithib Muimnech nó go táinic aimser chatha Cnucha.
Go facaid a máthair aisling ingnad id_est Sída ingen Fhloind mic Fiachrach id_est ríg oirrthir Muman id_est secht mba finna ó-derga d'fhaicsin isin oidchi dí go linn-bolgaib lachtmara i n-a carcruib, go snáimfidís meic midh-aísi ar na linntib lemnachta do fhágbaidís na h-óg-ba sin a n-íslib & a n-etrigib na talman.
Agus ad-chonnairc a cinn athaid ann-séin secht mba duaibsecha ar dath dethaigi 'n-a ndeghaidh, & fá lór d'adh-uath & d'úr-gráin a faicsin & ruisg tenntidhe i n-a tulaibh & adharca iarnaide forra; & do chomraicsed risna céd-buaib gur leghsad & gur lán-millsed uile iad, co nár fhágaibsed leadhb ar láthair díb.
Ro innis Sída a h-aislingi don aird-ríg ar n-éirgi, & do gab faitches in rí roimpi, & adubairt in ríghan in laíd ann:
Aisling ad-chonnarc araír, a Mhog Néid in chrotha caímh, secht mba finna, fáth gan feall, d'fhás i n-aird-medón Érenn
Áillighter lium iad do chéin mar dath sneachta for sár-shléiph, co rosccaib gloinidhe dhe, co n-adharcuibh iarnuidhe.
Géim gach bó díbh, tólaibh tlacht, comh-binn re tédaib mendchrot línsat Éirinn gan anadh do lacht & do lind-taradh.
Ad-chonnarc secht mba oile dubha dorcha dethaige, a ndiaidh na mbó find a bfad, dá slighe go ro-s-leghsat.
Géim gach én-bó duibhe díbh do dhúiscfed mairbh as a mbí, co rosgaib teinntide de co n-adarcaibh iarnaide.
As í sin m'aisling, a fhir, a Mog Néid an chrotha gil; gidh olc gidh maith tig dúinn de as sí sin an aislinge.
Ais.
A h-aithli na laíde sin tucad Derg Damsa, draí Moga Néid, dá n-innsaigid do breith breithi ar in aisling sin, & do h-innisedh dó í cin fuirech; & adubairt Derg Damsa, ‘Ticfaid ann,’ ar sé, ‘secht mbliadna bláthmara co n-imad toraidh etha & aird-bleachta, mesa & mór-thoridh, co nach tibra neach cennus dá chéile innta; & ticfaidh secht mbliadhna dona daidhbre dí-chumaing i n-a ndiaidh-séin, co nach tibra in mac mír don athair innta ná an ingen don máthair ná an cara dá chéile.’
Is ann sin do cumadh comairle ag Mogh Néid, mar fuair fis na fáistine sin, & is é ní do h-ordaiged aigi, airg & airdlestair & tighi talman & teghdhaisi trebar-dhaingne do chomdlúthugadh ar chinn na céd-aimsire sin do thairrngir Derg Damsa; gur línsad do biadh & do buantoradh uile iad, uair ní gabad Mog Néid ní i n-a chís rígh acht biadh uile, nó co ndeachatar na secht mbliadhna ithmara as & tángadar na secht ndroch-bliadhna 'n-a ndegaid sin.
Daidhbre & terce bídh ar in chéd-bliadhain díb; cunnrad & cennaigecht isin bliadhain tánaisti díb.
Acht én-ní, do luigh trom-gorta mór orra uile ann sin, gur folmaighid na treba & na tírthi, na h-iatha & na h-aicmeda aca; uair gérbo tenn in teidm sin in gach tír eile a n-Érinn, dobo mó isin Mumhain hé.
Agus tángadar maithe dá chúigedh Mumhan uile 'm an am sin go h-én-inadh id_est clanna Dedad & clanna Dáirine & clanna Dergthenedh, & do bádar uile ag éccaín na h-ard-ghorta a fiadhnaise Mogha Néid; & ní roibe Conaire mac Mogha Lámha ná Maicniadh mac Luighdheach ar in láthair sin.
Agus adubairt Mogh Néid re maithib Muman co co mberadhón aimsir sin gan esbaid uile iad do chinn na comadh do iarfad orra d'fhagháil uatha.
Agus do fhaomsad a maithi go léir na labartha sin, uair do bádar mórán dá maithib a n-éigin mór ón gorta; & tucatar cuir do Mogh Néid go nem-fhallsa um gach ní dá n-iarrfad orra d'fhagáil, & tángadar leth ar leth ar a slánaib dá chéile ar in chunnradh sin.
‘Sloinn-si festa na comadha is áil let d'fhagáil uainne,’ ar na flaithi.
‘Is iad so iad,’ ar Mog Néid ‘id_est Conaire mac Mogha Láma & Maicniadh mac Luighdech do innarbad a Mumain amach, & ríghi do thabairt d'Eógan Mór, dom mac-sa.’
‘Do-géntar sin againde,’ ar iad-san.
Acht atá ní chena, do caithed in maithes sin Moga Néid le maithib Muman nó go táinic so-aimser ann; & do díchuiredh Conaire & Maicniad a Mumain amach, & tángadar go Temraigh go h-airm a roibe Conn Céd-chathach.
Ríghthar Mog Nuadad ann sin ag maithib Muman dá aimdeóin féin, uair adubairt nach biadh ainm rígh air re linn a athar d'áirithe; & tuc in t-athair a bennacht dó leisin ríghi & tucadar fir Muman uile trí sluag-bennachta dó leisin ríghe; & do bádar go rathmar rianamail agá fhreagra & do éirigh menma mór a clainn Dergthenedh de sin.
Agus do gabustair Derg Damsa draí ag adhmolad Eógain & ag maoidemh a ard-ratha d'éirge tar maithib Muman; & adbert an laoí:—
Eócchan Mór, ba mór a rath, comh-ard re Conn Céd-chathach; an dias sin fá caoime clú rannsat Éirinn etorru.
Ro dersgnaigh Eócchan do Chonn ar ba comh-ard a gcomhlonn; ba lia biadh Eócchain Édair re seólad a síth-Grégaib
Ingen Fhlaind ben Mogha Néid ad-chonnairc aisling gan bréig, secht mba finna, buan a mbladh, d'fhaicsin a medhón Muman.
Is sí taidbhsi tadbás dí 'san oidhchi 'n-a h-aislingi, co mblighfidhe ó na buaibh sáith fher n-Éirenn re h-aon-uair.
Ad-chonnairc secht mba eile, dubha daora diablaide, a lorg na mbó finn fedba gur legsat a h-aon-menma.
Is sí breth ruc an draí dí do mnaoí úir 'n-a h-aislingi, secht mbliadna sona, suth nglé, secht mbliadna dona daidbre.
Líntar leó-san lis lána co fithechaib for-lána, co nach beidís gan cuid chóir isin droch-bliadhuin dí-móir.
Ro dhoirt orra in ghorta grinn, ba maith d'Eócchan an oirchill, co n-ithed cách a chéile sechnón Éirenn aigbéile.
Ó 'd-chonnairc cách gér chian gar biad is linn ag laoch-Eócchan ro daorsat féin, féta in modh, d'Eógan ar a n-anacol.
Is de atá in sen-fhocal seng do-chualadar fir Éirend, as aithech cách gan deólad co dtí an bráth ag borb-Eógan.
oan Imthúsa Conaire mic Moga Láma & Maicniad mic Luigdech, do bátar féin & maithi a muinntire a farradh Chuinn a Temraig, & tuc Conn coinnmed crích mac Breg & Midhi dá muinnteraib.
Is í sin uair & aimser do h-innarbadh Imchad Airm-derg mac Briúin meic Fhinnchada a h-Ulltaib, & táinic-séin go Temraig & fuair fáilti charthanach ag Conn, & do coinnmedh a muinnter ar tuathaib Teftha.
Agus do cóirighed trí tighi arda oiregdha dona h-ógaib innarbthacha sin acu; & tucatar a comluighi lé chéile um chomall do chumann a n-agaid Moga Nuadad.
Agus tarla trí h-ingena aontuma ag rígh Érenn 'm an am sin id_est Maín & Sadhbh & Sáraid, & tucatar na trí ríg innarbthacha sin serc & grádh dóib.
Tumais Conaire rinn a ruisg a ndeilb Sháraidhi súl-ghuirme, & grádhaighis Maicniad Sadb, & carais Imchad Airm-Derg Maín; & do-rónsat na rígha sin taithigidh suirghi for na rígnaibh sin.
Agus adubairt Sadhb re Maicniad go faífedh leis do deóin a h-athar & nach gébad leannánacht uadha, & adubratar na rígna eile co ngébhdaís suirghi ó na saír-fheraib sin do ched ríg Érenn.
Ro h-innisedh do Chonn na comráiti sin, & tuc sé Sáraid do Chonaire & Maín d'Imchad Airm-Derg; & do fhéimdhigh Sadhb & Maicniad feis le méd a menman go rochtain inmhe dá n-innsaigidh.
Ó 't-chualaid Mog Nuadad an onóir mór sin & in muirn adhbhal fuaratar na h-aith-rígha sin a coimidecht Chuinn, tuc dá bréithir nach creitfedh do Chonn, & dá tísadh de, co ndingnadh aith-rí nó innarbthach do Chonn tré dul a cairdes a námad.
Ó 't-chualaid Conn sin do chuir techta ar chenn Moga Nuadad dá thabairt dá thigh nó d'fhógra catha air.
Adubairt Mog Nuadad co rachad co h-umal a ndáil catha dó.
Cidh trá acht do tinóiled ag Mog Nuadad maithi dá chóiged Muman co n-a mór-shluagaib do fhresdal chatha do Chonn.
Agus do chuir Conn fis co Cruachain go Conall Cruachna mac Aongusa Feirt, go a oidi; & do chuir techta eile ar chenn Guill mic Morna co n-a fhianaibh; & do chuir daíne dinnsaigid dá ríg Ulad, co Bresal mac Briúin & go h-Eochaid Cobha; & do chuir fis co Crimthan Cúl-bhuide & go laochraidh Laigen; & do thinóil féin fir Theabhtha & tuatha Temrach.
Ráinic Conall & curaid na Cruachna, & Goll mac Morna co n-a fhianaibh, chuigi, & Crimthan Cúl-buide & maithi Laigen ar chena; & ní thángadar Ulltaig ann ar a olcas leó Imchad Airm-derg do chongbáil do Chonn.
Is ann sin ráinic Conn roime co n-a choimthinól go sen-Magh Léna mic Dháthó d'innarbad Moga Nuadad a Mumain amach, & tángadar dá chóiged Muman go Magh Turscair a crích Muman i n-a n-agaid.
Agus mar fuaratar scéla a chéile, do éirghedar teglach Cuinn um Asal mac Cuinn Fhéinneda taísech teglaig ríg Érenn, & rángatar rompo d'iarraidh debtha & imgona ar teglach Moga Nuadad; & tángatar macraid Maigi Tualaing & teglach Moga Nuadad um Degad n-Dímsach taísech teglaig Moga Nuadad, i n-a n-agaid; & tarrla dhá chéile iad a Cruinn-mh aigh a b Feroibh Cea ll, & do thacrad ar na teglaigh sin go talchair ré chéile.
Acht én-ní, ro chin dedar teglach Cuin n-ar teglach Moga Nuadad isin éigin sin, uair atorchair Degad Dímsach don dula sin; & do chommaídhset a cosgar, & do impó Asal roime i n-a fhrithing do chommaídhedh in gníma sin re Conn, & ba maith le Conn an conscleó sin.
Agus adubairt Asal mac in fhéinedha an t-aithesc so síos:—
Dursan ar gcuairt cosgair chain do ghuin Deghaidh deirg Diúmsuigh; do legadh linn 'san leirg léir trícha cairpthech dár gcath-réim.
Ro-n-gonadh, ro gonsam nech, ro chuirsim ár sluaig fá sech, ro chind teglach tighe Cuinn ar macruidh Muighe Tualuing.
Ro chuirsim treas co tarbdha risin macraid mór-chalma ar in g Cruinn-mhaig, fá suairc sin, do-chuamair-ne cuairt coscair.
Is ann sin do-riacht Conn co n-a chathaib d'innsaige fer Muman nó gu ráinic go Magh Siúil a crích Éile tuaisgcirt risi n-abar Magh Tualaing in tan sa, & do chuiredar techta uatha d'fhógra chatha ar feraib Muman isin mhaidin ar n-a mhárach.
Ro éirigh Mogh Nuadad go luathgáireach risna labarthaib sin do thabairt chatha do Chonn, & dá ticed de féin a thairmesg nír léig Mogh Néid náit maithe Muman dó gan cathugad re Conn.
Agus do bí Derg Damsa draoi ag tairmesg an tachair fá na trén-fheraib & ag mí-fháistine go mór dóib.
Agus adubairt an t-aitheascc sa and sin:—
Meassa gach maidin maiden trom Thualuing re maolad mo Agus nír gab Mogh Néid chuigi in mhí-fháistine sin, uair is dóig roba robadh do throich a thegasc, gur chóirigh cath fíchdha fuilech a cert-agaid Chuinn.
Agus innsuigis Conn chuca co Magh Siúil go tarla a cenn a chéile go com-díchra na catha; gur ferad cath-irghal chalma choim-nertmar etir na curadhaib, gur foirrgit fir & gur leónaid laoich & gur minaighit móir-scéith & gur cirrbaid cath-mílid don chonscleó sin.
Tarla Goll mór mac Morna & Mogh Néid mac Deirg dochum a chéile isin chath sin, & do-rónsat comrac ferdha fraoch-aigbéil, gorbo bristi bernach bruach-rébtha airm & aird-scéith na n-áirsedh ón urlaidhi sin; & dob í crích in chomlainn do thuit Mogh Néid do nert-béimennaibh mic Morna isin inad sin, & do maídhsed muinnter Chuinn a cosgar.
Agus do thimsaig Mogh Nuadhad a muinnter tar éis Mogha Néid do níthugadh, & ní ar thlás nó ar thime do-chuaid aigi a athair do marbad acht ar méd menman & ar chruas craidi; & tuc sciath tar lorg do maithib Muman.
Ó 't-chonnairc rí Connacht sin id_est Conall Cruachna oide Cuinn, do innsaigh i n-a chromruathar churad trésna cathaib go h-Eógan.
Impóis rí oirrthir Muman ris id_est Flann mac Fiachrach & congbais a chraísech re Conall go ttucastair áladh an-abaidh fair.
Anais Conall a cosair chró ón áladh sin, & imthighis Mogh Nuadad ann sin go h-arrachta, & téid Conaire mac Mogha Lámha & Maicniad mac Luigdhech a lenmhuin na laochraidhi sin.
Agus rucsat a muig deiscirt Éile ar Eógan & do chuirset greim anbáil air ann sin, & do gonadh Eógan féin isin chumasg sin, & rugsat a muinnter as ar nert a n-engnama é.
Agus ráinic Eógan roime don réim sin go Glais Fhinnra a Feimen-mhuig, & do chuir sé Derg Damsa draoi go Mag Siúil ar cúla go Conn d'iarraidh chairdi re comairle air.
Mar ráinic in draí co longphort Cuinn do iarr ar Conn a léigen dó fert do chlaidhi do Mogh Néid, & fuair sé an ced sin ó Chonn; & do-chuaid ós cinn chuirp Moga Néid & do gab ag tuirsi uime fár h-imred d'étualang air, & adubairt gorbo tualaing catha Cuinn ar maithib Muman ar in mag sin, conidh aire sin do len Magh Tualaing de.
Agus do-rinne Derg Damsa draoi fert do Mogh Néid, & do h-adhlaiced ann é co n-a arm, co n-a eirredh, co n-a éidedh, & co n-a chathbarr.
As a h-aithle sin do iarr in t-éiges cairdi trí lá & trí n-oidhchi d'Eógan re comarle, & tuc Conn in chairdi sin, & ráinic in draí roime d'agallaimh Eógain.
Is ann sin do thinóil Eógan maithi Muman & ruc leis go Glenn Lára a Luachair Dedhadh na deig-fhir sin.
Agus do gluais Conn co n-a chathaib a cédóir go Glenn Lára 'n-a lenmuin, & do chuartaigetar ferann Conaire mic Mogha Láma & do chrechsad a urmór id_est ó Shligidh Dála go h-Oilén Éile & ó Oilén Éile go h-Oilén mac Bric & ó Gabrán go Cnám-chaill.
Agus do thimsaighedar crecha Maicniadh meic Luighdech ó Chnám-chaill go Luachair & ó Shliab Eibhlinne co Sliab Caín & ó Shliab Caín co fairgi budh dhes, & do thimsaig etir a mbroiti & a mbó-tháinti leó.
Agus tuc Conall Cruachna & clanna Morna troim-néll teinedh tar in tír id_est tar Iar-mumain ó Luachair go Droing & co Loch Léin bud dhes, & tucsat airgne & édála imda leó go h-airm a roíbe Conn co n-a churadhaib.
Agus do fhiarfaigh Conn scéla an inaid a roibe Eógan dá éolchaib id_est do Chonaire & do Maicniad, & adubratar-san a beith a mac Bord Laídhi a Comar na Sealga id_est in Mangartach mong-ruadh & Loch Léin do leith de & Sliab Cruadha & an muir don taob eile; & nach fétfaitís lín bud lia ináit féin rochtain dá n-innsaighe ar én-shligidh.
Imthúsa Moga Nuadad, ó 't-chualaid catha Cuinn do gach taob 'gá timcheallad adubairt re maithib a muinntiri tinól do dénam, & a ndruim do thabairt re Duib-ghlenn, & ‘Ní cáirdemail atá Conaire & Maicniadh re Muimnechaib aniu,’ ar sé.
Agus adubairt an laoidh: tabhraidh bhar ndruim re Duibh-ghleann,; do lingsiod catha Choinn chain go Gleann Lára ion bhur lenmhuin.
Ní h-urusa síol n-Éibhir d'ionnsoighid 'mó n-aimhréidhibh, acht go ttáir dóibh gan doladh tionól & tiomsughadh.
Imthúsa Cuinn, do comairledh aige féin gan dul isin mbelach mbodhba sin do bí etir sé & Eógan, acht gabáil rompa a mullach na Mangartaig.
Agus ad-chonncadar as sin uatha éide & innile imdha a n-Glinn Laídhi, & laochraidh Muman ar n-anadh d'fhorgla ann ó Eógan, uair do chedaig Eógan dóib a n-anamain ag Conaire & ag Maicniadh ó nach raibe féin lín catha dóib.
Ro giallsat uile co coitchenn do Chonn & do roinn Conn dá chóiged Muman itir Chonaire & Maicniadh.
Agus do impótar siar uile ann sin & do-chuadar budh des co Carn mac Buide a n-Érnaib, & do-chuaid cách lé thosgaib féin do maithib Muman i n-a n-uirthimcheall; & do an Conn co n-a churadhaib coimlenmana 'n-a comnaidhe a Carn Buide.
Ó 't-chualaid Mog Nuadad nem-daínighe Chuinn isin chomnaidhe ad-bert re n-a muinnter éirghi do thabairt amais longphuirt ar in laochraidh sin, ó nach roibe lín catha do churadaibh a n-agaid Chuinn; & do thinóilsed clanna Deirgtheinedh co deg-thapaid & do innsaigedar co Conn a cédóir.
Rángatar rompa a comfhogus Chairn Buidhe & do gháirsed féin & forairedha Cuinn dá chéile, & dob ingnad le Conn a cluinsin ag comfhuachad re fiallach na foraire don taob amuigh don longphort isin maidin.
Agus do éirghedar clanna Morna & Conn co n-a churadhaibh, & tángadar i n-a cathaib cóirigthi a n-agaidh Eógain co n-a uathad shochraidi, & do cuiredh imaireg amnas etorra re h-edh n-im-chian, gur thoitsed ánraidh imda etorra do gach leith.
Agus do-rat Eógan dá úidh nach fuair comthrom comlainn id_est in sluag uile a n-aghaid én-duine, uair do thuitset urmór a muinntire, & nír miadh leis teithed, & do shanntaigh a dhíghailt; & do léig fá chathaib Cuinn hé d'iarraidh Chuinn, uair ba derb leis hé féin do thuitim & ba deimin leis Conn do thuitim leis dá táirsedh én-buille dá shúil de; agus do gabh ag slaidhi na sluag.
Amail rucht prímh-luinge dá h-acairib tustall an churadh a cath a bidhbad & a námad, & ní creitfide ó lebar ná ó eólchaib re innisin ar thoit le Eógan isin irghail sin.
Go tarla ris Goll mór mac Morna, & do chomracsed in dá chath-mílid sin co niata nem-uis náimhdemail; & nírb ingnadh sin, uair dobo créchta gan dúnadh a nderg-náimdenas, & ní tháinic fiadhail tar a faltaib, & do ruamnaigedar a ruisg amail taídhlech réltann ag reódh, & do línatar a n-ochta dá n-análaib amail bolga gabann ag grís-shéided, gur chréchtnaighetar na cath-mílid a chéili go mór.
Agus do bí éigen mór ar Eógan 'm an am sin id_est Leth Chuinn & urmhór Leithi Mogha um Chonaire & um Maicniadh i n-a agaidh, & do bí éigen budh mó iná sin air id_est Goll mac Morna agá thuarcain.
Agus ní roibe Eógan acht uathad dá degh-muinntir, & in chuid nár marbad díb do bátar ar n-a créchtnugad; & do luigh in irghal ar Eógan gur léigedar cách a fheidm catha fair, co nach raibi do chongnamh aigi acht uaisli a fhola & cruaidi a chraidhi & méd a menman & ro-méd a fhedhma & a fhulaing.
Agus adubradh gomadh dí-chreidte le sochaidi do midh-laochaib go tuitfedh le céd ar thuit le h-Eógan i n-a énar a cath na Cloichi Barraighi.
Agus do bí lennán lán-chumachtach ag Eógan isin oirer sin id_est Édaín Innsi Greagraidhe, & do foillsiged dí Eógan do beith isin éigen sin.
Tic Édaín d'fhurtacht Eógain & beiris lé asin éigen sin é d'aimdheóin a inntine, & fágbais in Cloich mac Barraigh agá tuargain a ndeilbh duine tré druídhecht ag Goll & ag clannuib Morna & ag slicht Fheidhlimid Rechtmair; & do-ní daíne dona cairrgib coim-shlemhna & do chlochaib tuinighthi in talman a timcheall Eógain dá imchoiméd.
Conadh ón barrad sin tuc in chloch ar armaib Guill ro len in Chloch Barrach dí ó shin i-lle.
Agus tuc Édaín naí longa luchtmara lé ar cuan Chinn Mara, & ruc Eógan & ar mhair dá muinntir lé isna longuib sin co nach raibi cumus nó cumachta ag Conn ar na curadhuibh.
Táinic Eógan begán sochraidi beó-ghonta an adaigh sin arís d'aindeóin Édaíne, & tuc amus longphuirt ar muinntir Chuinn; & do thuit leis Eólang Airm-derg mac ríg Laigen, a quo Corr Eólaing, & caoga dá muinntir 'maille ris.
Agus do lensat in sluagh é, & beiris Símha id_est Chorr-luirgnig air id_est badhb & ban-ghaisgedach do muinntir Ghuill í & is amhlaidh do bí a carpat roime in tsluag & sí ag maídhemh madhma orra & ag guin muinntire Eógain & ag seóladh an tsluaig orra.
Anais Eógan fria & marbhais d'urchar do shleig í, & tuitis isin abaind; & sáidhis Eógan echlasc uindsenn do bí a láim na caillighi do leth-taob an átha, gur fhás ann, conidh de atá Áth Uinnsenn.
Agus lenaidh an sluag siar Eógan, & tic-sium amus eile orra, & marbais Cuirrín Cenn-sholus mac ríg Connacht & trí caogaid dá muinntir 'maille ris, conidh de do len Com Cuirrín.
Tic Eógan an tres amus orra a Tres-chaill & marbuis mórán díb ann, conidh de atá Tres-chaill.
Agus tiaghaid dá ech & carpat na caillighi ó Áth Uinnsenn ar Símhín go h-Áth etir dá Loch, & brisit cuing carpait na caillighi & an carpat féin ann, conidh de atá Belach Sen-chuingi ar Garbh-abhaind etir dhá Loch.
Agus do bátar sluaig Chuinn & clanna Morna ag tuarcain na Cloichi Barraighi & na cloch tuinidhi eile do bí isin trácht, & gor brisedar a n-airm ogá tuargain & gur mhaoladar an chuid nár brisedar díb.
Agus adubairt Conn riú, ‘Sguiridh bar tuarcuin, a óga,’ ar sé, ‘uair cairrgi cloch atá in bar n-agaid, & do-chuaidh Eógan uaib.’
Agus do anatar sluaig Chuinn ann sin dá n-urrlaidhi, & do chonncadar na longa uatha ar an aigén & Eógan co n-a muinntir innta; & do impó Conn & Conaire & Maicniadh & tángadar go Carn mac Buidhe an aidhchi sin.
Do roinn Conn dá chóiged Mumhan etir Conaire & Maicniadh, & do imthig fén roime go Temraig, & do bí Ére aigi gan imresuin fri ré naí mbliadan id_est in fad do bí Eógan a n-Espáin.
Imthúsa fer Muman, do ordaighedar a fledha & a fuirega do thabairt chucu co Carn mac Buidhi, & do ordaigedar a feithme & a forairedha do chur re h-agaid Eógain ó tá Áth Calbh aniar go Tráigh Sen-locha soir, & ó Dún na mac Bárc atuaidh co Trácht Remar uo dhes.
Imthúsa Moga Nuadad, innister sunn seal eile.
Ráinic roime co h-Inis Greagraidhi assin ngábad sin tar éis a fuair d'ulc & d'uathbás, & do bí a comaonta Édaíne an adaigh sin; & do cóirghid a créchta go h-onórach ag Édaín, & do bhádar naí n-oidhchi aici isin innsi nó co ndechaid a sgís & a merten díbh, & do gabh Eógan lámh ar imthecht assin innsi ann sin.
‘Is pudar a fhad gur thriallais,’ ar Édaín, ‘uair mana bheitheá acht én-adaigh isin innsi si ní beitheá acht én-bliadain a n-égmais Érenn ar innarbadh; & ó ataí naí n-oidhchi isin innsi si beir naí mbliadna a n-égmais Érenn, & rachaid tú echtra im-chian a h-Érinn co h-Espáin.
Agus cuirfed-sa coimghi chonaire umat,’ ar sí, ‘& do-bér imshlán a n-Érinn arís tú.’
Agus adubairt Derg Damsa in laídh ann:-Derg Damsa A Édaín fhinn fholt-bhuidhe, mithid duínn dul ar fairgi a tosach na h-ochtmaidhi le cóir na gaoithi gairgi, Gan fer bethad againdi ó Chonn 's ó thriathaib troma a gleó Chloichi Barraighi man beth Édaín 's a longa.
Don turus-sa théighi-si a n-Espáin na slógh sreathach ní fhaicfi tú in Éiri si go cenn naí mbliadan mbreathach.
Co n-impóm go toghaidhi, a ben uallach, ná h-égaín; dúinn bus coimghi chonaire gach a n-abrai-siu, a Édaín.
a Édaín.
Dála Mogha Nuadad, do chuirestair a longa ar fairrgi & do gluais roime.
Naí trátha dóib ar fairrgi nó go rángadar cuan ainbthinech na h-Espáine.
Is é ba rí a n-iarthar na h-Espáine an tan sin id_est Éibher mór mac Midhna; & do bí ingen oireghda a n-aentuma ag in rígh sin id_est Bera ingen Éibhir, & áirmid eólaig ar mnáib áille a h-aimsire Agus fá muirnech mór-onórach oilemain na h-ingine sin rígh na h-Espáine, uair do bhídís trí caogaid ban i n-a banntrocht i n-a coimidecht, & do bíodh leithed a dhá bonn d'ór cherdamail fá cosuib, & ba lasamail an baile i mbídh ó eirradhuib breac-dhathacha a banntrochta.
Is í sin aimser a tarrla aire ríg na h-Espáine ar fad aontuma a inghine, & do iarr Dá Drona draí chuigi, & adubairt ris a fhis d'fhaghbáil dhó cá fer lé faífed a ingen.
‘Ro-fhedar-sa sin,’ ar sé, ‘uair is a h-Espáin féin do-chuaidh cenél in fhir agá mbia, & ticfa sé anocht a n-Espáin; & éirghedh h'ingen-sa soir go Sruth n-Éibhir & gébaidh sí bradán ball-chorcra d'éignedhuib Mara Romair ann, & tlacht caom corcra uime ó eirr go a ard-ghoilbech; & benadh Bera a eirradh de, & dénadh sí lenn lán-maisech fá chomair a céile don tlacht sin.’
Agus ad-bert:—
Anocht tig co fír ar fecht mo-chen tárraid a thoidecht; lethfaid a chlann tar magh Fáil mar ticfa anocht a n-Espáin.
Éirig don trácht, a ainder, con-ciuchlathar do chainccen; do-géba tlacht corcra cain do bhradán Mhara Romhair.
Benfa-sa don bradán bras a thlacht & a innmas; do-ghéna lend bus caoin dath dá mbia in t-ainm Eógan Taídhlech.
Fuaigh sída co corrthair chais bus ferr don druine dreach-mais, do geim gloine lóghmuir luinn ar lasad ré n-a ghualainn.
Amra iná gach mac in mac.
dá tiphra a Bera, do brat; adéra cách thiar is tair ‘A Eógain co n-il-dathaib.’
Cúig anmanna in taídhlig taí;
Eógan Mór, Mogh Nuadad naoí, Eógan Fithecdha, ferr de, Eócchan Fial é ar a fhéile.
Amra an rí tic isin tráigh iarfus céili a n-Esbáin glórdha iná gach tuir in torc gébus a n-oirer anocht.
Do-chuaid Bera roimpi co Sruth n-Éibhir an oidhchIsin & fuair an t-éigna órda ann mar adubairt in draí, & do ben in tlacht carcra de & do-rinne brat taídlech de fá chomair Eógain.
Táinic Eógan an adhaigh sin co Tráig Éibhir, & fáiltighis tonn & tír roime isin Espáin in adhaigh sin; & do-chuala Dá Drona draí sin & adubairt:—
At-chluinim fuaim tuinne re tír; soladh in gáir, robadh ré rígh.
An rí si thig tar fairgi nglais gébaidh dá greiss Ére ré ais.
Eógan é féin, budh móidi a buaidh, do-béra réim tar Éirinn fhuair.
Barr feda an tshlat, ós linnib lua; tú bus ben dó, Mogh Nuadhad nua.
An tráigh si thís, tráigh Éibhir fhuair, tuicim an tráigh, ad-chluinim fuaim.
in.
im.
Táinig in draí a n-agaidh Eógain ann sin, & do fher fáilti co michair ris, & ruc leis d'innsaigidh rígh na h-Espáine; & do bí an rí co forbfhaílidh roime, & do cuiredh a tighib leptha, & do fresdalad & do frithóiledh co cenn trí lá & trí n-oidhchi iad.
Agus tucad dochum rígh na h-Espáine iad iar sin, & do fhiarfaig a toisg & turus díb, & do innis Eógan mar do h-innarbad a h-Érinn iad; & do fiadhaigedh go h-onórach ag rígh na h-Espáine iad; & tuc coinnmedh iarthair na h-Espáine dá muinntir, & do chonguib Eógan aigi féin, & do bátar re ré chian ar an ordugad sin.
Agus do bí Eógan ag suirge an fad sin re h-ingen rígh na h-Espáine; & adubradar muinnter Eógain nach facadar riam ben budh áille iná Bera, & nach gébdaís mar aithméla chucu a n-innarbadh a h-Éirinn dámadh ben d'Eógan hí.
do comóradh aonach ag in rígh iar sin, & tángadar sluaig na h-Espáine uile ann, & do cóirged macraidh na h-Espáine uile fá Fhraoch Mílesach mac rígh na h-Espáine; & tángadar a mbanntrachta & a n-ingenraidh fá Bera uasail ilghrésaigh, fá ingin in aird-rígh.
Agus do bhádar na sluaigh ag féchain a dealbha & deilbhi Eógain, & is ed do brethnighedar nach facadar riamh nech budh áille iná Eógan ná ben budh comadhaise dó iná Bera, & adubradar cách gur oirches dóibh aontugad ré chéile.
Agus tucad Dá Drona draí d'innsaigidh in rígh.
‘Éirigh,’ ar sé, ‘& fiarfaig d'Eógan créad dó gan mh'ingen-sa d'iarraidh’; & fiarfaigis in draí sin d'Eógan.
‘Adér-sa rit-sa a adhbhar sin,’ ar Eógan, ‘uair nír miadh lium-sa m'éra fá mnaí, & dob h-egail lim breath innarbthach do breith orm; & fós,’ ar sé, ‘ní thucus seóid ná innmhas lim a h-Érinn dá tabairt d'éigsib nó d'ollamnaibh; & is inmuin lium ingen an ríg fós,’ ar sé, ‘& atá mo shúil re cairdes in rígh, & ní biadh dá n-obadh a ingen do thabairt dam.’
Agus táinic Dá Drona leisin aithesg sin dochum an rígh.
‘Is fregra fhlatha sin,’ ar rí na h-Espáine, ‘& abair-si rem ingin-si suide ar láimh ndeis Eógain isin aonach, & dénadh sí feis leis anocht.’
Agus do-chuaid Bera go h-ésgaid isin inad sin & adubairt re n-a h-inailt dul ar chenn in lenna do-rinne sí d'Eógan, & tucad dá innsaigid í, & do gabh uime ar uachtar a édidh í go roibhe a taídhlech & a taitnem ar fad an aonaigh uile, conidh de ro len Eógan Taídhlech de.
Luighid an dias sin an adaig sin lé chéile, & fá maith sén & soladh na lánamna sin.
Urmór naí mbliadan dóib go h-aíbinn isin Espáin, go ruc sí triar do chlainn chaímh-dealbha dó innte id_est dá ingin & mac.
Oilill ainm an mic, Caímhell & Sgothniamh anmanna na n-ingen, amail as-bert:—
Bera ingen Éibhir uill máthair Oilella Óluim, 's máthair na deisi déine Caímille & Sgothnéime
Acht atá ní chena, táinic Oilill féin a n-inad eile i n-a aghaidh sin, ar guba Saidbi, uair adubairt gur a n-Dún Eochair Máigi rucad é, ut:—
Dá dtugthaí mo roga dam do dúintib tenna in talman, robud í mo thoga thair is mo roga Dún Eochair.
Is ann rugad mo chlann chain, mé bu déin & m'athair; is é ar n-urradhas gach fhir 's ar mbunadas Dún Eochair.
Acht én-ní, ro gab inmaille & eimeltus Eógan fá beith a n-égmais Érenn, & do gab láim ar Espáin d'fhágbáil.
Agus do-chuala rí na h-Espáine co n-a uaislib sin, & do gab ag tabairt chomairli dá chliamain, & is ed ad-bert fris: 'Beir-si uaisle na h-Espáine'
bar sé, ‘d'innsaigid na h-Éirenn, & tesgaid & gerraid Ére dá h-áit, & tabhraidh téda & rotha & réfedha uimpe, & tabraid a lenmuin bar long í & suidigidh láim re h-uillind na h-Espáine í, ó nach fédair-si anadh againde i n-a fégmuis.’
Nír gab Eógan chuigi co maith an t-urfhuigell sin & nír binn leis é.
Ó 't-chonnairc Éibher sin adubairt arís; ‘Más ed, beir-si mo mac-sa let go h-Éirinn,’ ar sé, ‘id_est Fraoch Mílesach mac Éibhir, & fiche céd cath-armach do míledhuib na h-Espáine i n-a fharradh, & gach aon bus áil let-sa do luath-mharbad dóib, marbad uile gan fhuirech iad.’
Ro thaitin in t-urfhuigell sin re h-Eógan & risna h-Érennchaib uile, & ba maith leó a menma de.
Ro h-ullmaiged trá lón & longa leth ar leth dona laochaib sin & do Bera co n-a banntracht, uair nír fhaom Eógan a fágbáil isin Espáin.
Agus ro áirim Eógan go roibe naí mbliadna ar in echtra sin; & ro thinóiledar a muinnter uile go h-Eógan & go h-Éibher ann sin.
Is and sin ro éirigh in sluagh neimnech náimdemail sin dochum na cuan & na caladh, co h-airm a rabadar a n-ethair urlama ar a cenn; & do chuiredar amach a piasta uathmhara ingantacha ur-gránna, & a mbárca luatha leabar-dhaingne, & a longa duba daithimdha duaibsecha, & a sgúdada slemna seis-cherta socair-thréna, & a laídenga fuaighthi fír-ghasta, as a lepthaib lethna láin-míne, do rochtuin ó oirer na h-Espáine go h-Érinn.
Gur suidiged ar gach luing luaith-imthechtaig acu sretha réidhe ro-gasta do rámhuib lán-míne lebar choimseacha, & do-rinnedar imram cert cob saidh cubaid comaontadach léidmech láim-thric luath réimdhian an-athlam oiris-beg a n-aighthib tonn & sruth & saobh-anfad; gurbo mer-ard uaibrech uaill-menmnach fregartha tenna tul-borba treathan-misgnecha na tonn ag accallaimh na sgút na sgiam-thosach.
Gurbo léibenda sreath-gela sruth-borba na dobar-linnti diana dímsacha ag dáil & ag díbragud na n-iasg slis-geal slemain-tiug a mesg na rian-tonn ro-díghaind rith-chubrach dona ruadh-bilgaduib, go ro sguabait ó chluthraib crích & ó fhosgaduib iath & ó chaímréidhib caladh.
Co nach facadar an chuidechta sin ní don chruinne co comlán acht madh tonna arda uallcha ainbthineacha na h-aibéisi, & in cuan garb gáirechtach ar corraigi ré rethaib rith-mera na ro-gaíthi 'gá rochtuin, & ruibnedha recht-móra na remar-idhland 'gá righi tar crislaigib comfhairsinga na cisél, & in muir borb baeglach barr-chethach ag bethugad a bríghe le luath-imram na long.
Go tarrla in muir co corrach crith-lista ciachbraenach re h-imrasguil na ngaoth & na ngarb-thonn, tar láim-fhedmannuib na foirenn fir-nertmar ag crithnugad na long tar an ler.
Is ann sin táinic síth na ndúl & na n-aird-rennach dóib & fuaradar gaoth co des & go dírech i n-a ndegaid; & do éirghedar na foirne feramla risna fedmannuib, & do chengladar na téda righne remar-daingne dona ruadborduib co cubaid comaontadhach gan righi gan ro-thennadh; & do gabatar na foirne lonna láin-ésgaidhe um na lebar-théduib co h-aithnidh inntlechtach dia tacmac gan díchell gan dermad ó tá eibil go h-achtam.
Agus do chuadar na longa a cenn imthechta co léidmeach ó na láim-fhedmannuib tar fudomnaib fliuchdoimne na fairgi, & tar colbaduib corracha na cnoc-bóchna, & tar sléibhtib siblacha na sen-fhairgi, & tar cladhuib troma tuirseacha na trethan, & tar cisélaibh comdorcha cith-braenacha na calad, & tar tonnuib sotla slis-tiuga na srothann, & tar radarcuib fuachda fraech-niata na fairrgi; go tarla in muir i n-a nuall mer-uallach ag at & ag éirghe le ferg na fuar-ghaíthi 'gá forrach; gur thuigsedar go h-éimheach na h-aird-rennaig ferg & fuasaíd na fairgi ar bhfhás & ar forbairt, ó rángadar gadána gudhamnacha na gaíthi dá gresacht.
Mairg ámh tarla etir an dá thenn sin gan tesargain id_est muir & mor-ghaoth tarrsna re taobuib trén-long & re cnarruib comdhaingne & re sgúduib sgothamla; gurbo léibenn gránna geránach ar aillib & ar im-doimnib an aigéin a gainemh & a grian -turrscur ó íchtar go h-uachtar.
Co nár fháguib in ghaoth aca clár gan crithnugad ná tairrnge gan tégadh ná falann gan fásgad ná reng gan ro-brised ná leabaid gan luath-thaomad ná crann gan crathadh ná slat gan sním ná seól gan tshaobad ná laoch gan leónadh ná óg gan egla ná mílid gan merten; acht maithi & mór-choimsig, luinn & luamairedha na laechraide, ag tegar & ag timsugad a téd & a táclad a comaired do beth an muir ag caithem a muirne & a mongar risin mór-ghaíth.
Gidh trá acht ó da shéidestair in gaoth a gail & nach fuair fáilti ná onóir ón fhairgi, do imthig roimpe co baoth barr-udmall co h-aiti uachtaraigh a h-anta.
Acht atá ní chena, fá sgíth an muir dá mongar & do sguiredar na saob-thonna dá sibal, gurbo léibenn cobsaid an cuan ar ciúnachad; go táinic menma i n-a maithib & sonarti i n-a slóg & lámach i n-a laochaib & cédfaid i n-a curaduib.
Gur sheóladar rompa fán réim sin go h-Inis ngrian-phortaig n-Greagraide, risi n-abar an t-Oilén Mór; gur gabadar a cuan cluthar-mín Celga, risi n-abar Tráigh Celgaidh aniu i ndeiscert Innsi Gregraide id_est Greagraide do Thuathaib Dé Danann do bí isin innsIsin id_est athair Édaíne, & cumachtaig maithe.
Agus is uadha ro h-ainmniged in inis, & ro fháguib a ingen innti id_est Édaín, & macámh ar mnáib Tuath Dé Danann in Édaín sin, & lennán d'Eógan Agus táinic dá i-nnsaige & do fher fáilti riú, & do innis sgéla Érenn d'Eógan, & do innis dó Conaire & Maicniadh, dá ríg Muman, & maithe Muman uile do beith a n-én-tigh a Carn Buide.
Agus ba binn le h-Eógan na scéla sin, & do an co mór aici ar in fairgi, uair is a curach do chuaid Édaín i n-a agaid.
Agus is-bert in laoí:-Eógan Maith sin, a Édaín uallach, gá tá curchán cath-buadach; in marthar, a buaid na mban, isin n-innsi a rabamar?
Édaín Mairid in fhithcheall egair d'imerthá 'san aird-lepaid, is mairid in grianán grind a gcluinteá in timpán téd-bind.
Is dúsccad ratha do rígh in sén dá tángais a tír, & méraid co br&áth mbinn dá roinn ard-fhlatha ar Éirinn.
Nimhedh is Maicniadh don muigh, mac Mogha Lámha is Lugaid, atáid a g Carn Buidhe bil, in ríghraid uile a n-aon-tig.
Éirig a dtír, dén calma, fágaiph do longa falmha; do-gébha a n-aon-tigh uile rígraidh Muman mór-glaine.
Ná marbh acht gab a ngialla, ní fhuil comairle is cialla; do-gébha, a fhlaith, líth co n-aíph, gach ní bus maith le h-Édaín.
Agus is ed adubairt, ‘Maith in solad ar a táncais a n-Éirinn a tír, a Eógain,’ ar Édain, 'uair naí mbliadna gus iniu ataí a n-égmais Érenn, & atáid do náimde ag caithem do chríchi in comfhad sin; & éirig anocht' ar sí, 'dá n-innsaigid, & buaidérad-sa a foraireda co nach fagid robad nó rathugad romad' Is ann sin do-chuaid Eógan fá thír a n-oilén Édaíne, & tucadar a formnada re feórainn na fír-innsi co h-ath-scíthech; & tuc Édaín tosach a fleidi dá féchain dona flaithib, & do bí co h-onórach dá fuath & dá fír-misgais id_est ingen ríg na h-Espáine.
Tugad Magar mac ríg gairb-deiscirt Érenn co h-Eógan & adubairt fris dul co Carn mac Buide mar a rabadar maithi Muman um Chonaire & um Maicniad; ‘& innis dóib-side co tánac-sa a n-Érinn don dula sa, & sloinn a fuil d'allmarchaib am fhochair; & is ferr linn umla d'fhagáil uatha san ar áis iná ar éigin.’
Agus ráinic roime co bruidin Chairn Buidi, & do bátar an dá ríg sin & maithi Muman uile a n-én-tig óla & siad mesgda medar-chaín & do shloinn a thechtairecht, & ní thucsad fregra fair, acht ad-bertadar fris fromad na fleidi mar chách.
Agus ní h-edh sin do rinne Magar, acht ráinic roime d'acallaimh Eógain & do innis scéla dó.
Agus do fergaiged Eógan de sin, & adubairt re n-a muinnter éirghi do dhénam.
‘Ní h-amhlaidh sin do-géntar,’ ar ingen ríg na h-Espáine, ‘acht ragaid in draí úd dá n-agallaimh’; & is aire sin do h-anadh aca.
Ro éirigh Derg Damsa draí Eógain, & ráinic roime i n-a ruathar co carraig Cairn Buidi mar a rabatar an rígraidh sin ag éstecht re muirn & re medhair na míled sin; & do shloind a aithesg & a uirighell, & nír creidedh én-fhocal uadha.
Ro labair-sium co fergach fuasaídech friú, do labair Maicniadh mac Luighdhech a cinn athaid ris, & do fhiarfaig scéla co céillidi de.
Agus do innis an draí Eógan go n-a allmarchaib do thecht a tír a n-&Érinn, & adubairt riú-san giallad dó dá ndeóin & braighdi do beith acu i n-a oirchill, nó co ndingnadh a eitech risna sluagaib sin.
Adubradar-san comadh maith leó Eógan co n-a allmarchaib d'fhagáil re n-a oirlech.
‘Do-gén-sa imthecht más ed,’ ar in t-éiges, ‘& ná bídh ingena Cuinn in bar coirm-thig ar ar cinn-ne.’
Agus is-pert in laoí:—
Derg Damsa Laphrad nech isin Charn chain, a laocha atá 'sa rígh-thigh, taphraid freagra nach fáth fann ar Eógan Taídhlech taoiph-sheng.
Maicniadh Adér-sa rit, a Deirg déin, ar mac Lughdech co lán-mé in, an lín tángabair a-le nocha roisit aridhissi.
Derg Damsa Sáruid ben Chonaire Chaímh, ingen Chuinn an chrotha caoin, éirgedh uaiph, ná bíodh astoigh, ná derntar fuirre fingoil.
Maicniadh Calma Conaire na n-ech, & Macniadh mac Luigdech, & Dáire na trí cath, & Maine mac Durrthacht.
Derg Damsa Fraoch Mílesach mac Éibhir rígh Espáine, do éirig; is fer co mbrígh & co mblaid, ar nach gcuirenn sníom slaphraid.
Ráinic Derg Damsa d'accallaimh Eógain iar sin, & do innis ráiti na ríghraidIsin uile i n-a fhiadhnaise.
Do éirigh Eógan co n-a allmarchaib ann sin gan fuirech & do gluaisedar rompa i n-a cipe chomdaingen chatha co Carn mac Buide, & tángatar a timchell an tighi a rabadar maithi Muman, & nír léig aon-duine bethad as díb nó gur giallsat d'aon-chomairle uile d'Eógan.
Agus tucsat a maithi uile a lámha a láimh Eógain id_est Conaire & Maicniadh mac Luigdech & Flann mac Fiachrach rí oirthir Muman, & tucsat uile braigde & eidire d'Eógan; aca Notes revised till line & do bátar a fledha & a fuirega & iad féin ar ordugad Eógain an adaigh sin.
Agus do éirgedar co menmnach ar n-a márach, & táncadar a n-oirechtas um an aird-rígh, um Eógan, & do bátar uile ó aithech co ríg igá riarugad.
Goiris Eógan Maghar mac rígh gairb-deiscirt Érenn dá agallaim, & adubairt ris, ‘Éirigh uaim, a Magair’ ar sé, ‘d'agallaim ríg Laigen id_est Fiachaid Baicedha mac Chathaír Móir, & innis dó mo thecht-sa a n-Érinn, & innis dó fós gurub é Conn Céd-chathach do marbh a athair a cath Maighi h-Ágha, acht gé atá a fhis aigi féin; & is é fós tuc forthórmach anma air féin isin chath chédna, co nderna bacach baclámhach de, unde Fiachaid Baicedha.
Agus éirghed sé linne a n-agaid a námhad, & cuimniged sé a fhalta co coitchenn do Chonn, & tabrad sochraidi Laigen leis chucainne’ Agus ad-bert:—
A Maghair, éirigh bu dhes co crích Laighen na laoch-les; ráidli re Fiachaid, foram nglé, táinic sunn mo shochraide Mór in tsochraide fil ann, Fraoch Míleasach, laoch nach gann, is fiche céd co náire do shluag adbal Easpáini.
Millfidh Cruacha, gníomh gan geiss, & Emhain gan éisleis; an ríghe benfaid do Chonn, dá bhfinna cách a chomlonn.
Tuitfid Conall lonn dá láim, dagh-mac Aongusa imláin; mar do-rinnis gním tré goil innis go fír, a Maghair.
A Magair.
Ro imthig Magar leisin toisg sin.
Tucad Derg Damsa draí d'acallaim Eógain iar sin, & adubairt, ‘Éirigh-si dam-sa,’ ar sé, ‘co Bresal mac Briúin & co h-Eochaid Cobha, co dá ríg Ulad, & innis dóib gurub é Feidlimid Rechtmar do marbh a n-aithri, & Conn féin dá cur-san fá dhaír-chís dúr-fhoghnamha, & do sgar Temair riú.’
Agus ráinic in draí d'acallaim Ulad iar sin.
Agus do thinóil Mog Nuadad dá chóiged Muman co roibe naí catha a n-én-inadh; & do thinóiledar Laigin co léir, & táncadar co h-Áth Lethan ar Berbha; & táncatar Ulaid co Finn-charn na Foraire ar Sliab Fuaid, d'athchur & d'innarbad Chuinn.
Ní h-edh amáin acht do impótar fir Érenn uile air cenmothá Connachta namá.
Ro h-innised do Chonn na coimthinóil sin ar n-éirghi i n-a agaid, & do aithin gur innarbthach é féin.
Ro fhágaib Temair co n-a turscar & ráinic roime co brónach bith-imshnímach co Cruachain, & táinic Conall Cruachna & Connachtaigh i n-a comdáil ann sin, & táinic Goll mac Morna co n-a fhianaibh ann.
Do h-innised do Mog Nuadad Conn d'fhágbáil Temrach co n-a tuathaib ar a theichedh-sum.
‘Is fír sin,’ ar Mog Nuadad, ‘inad bunaidh ríg Érenn Temair; & mar do len-san misi fiarlaíd dá chóiged Muman lenfad-sa eiséin a cóiged Connacht’
Ro gluais Eógan & a naí catha cóirighthi co rángadar go Magh Dhá Dhos a ndeiscert Delbhna, & do thaobadar coiméd Muman re Laignechuib, & ráncatar co sen-Áth Mór ar n-a márach risi n-abar Áth Luain meic Lugair mic Luigdech; & do bátar an adaigh sin ar ur in átha.
Agus do-riachtatar ar n-a márach tar Duib & tar Droibél, & do gabatar ag Loch Ló uili in adhaigh sin; & táncatar a Tochar Caorach Meadba ar n-a márach, & a Magh n-Aoi mic Allgubha an druadh.
Agus dob áil le h-Eógan gan anad ann sin, acht Cruacha do chreachad & Mag n-Aoi dh'argain, nó co tuc Conaire & Maicniadh imfhastódh air mar athchuinchidh do chongbáil a caradraid & a clemhnasa re Conn, nó co cuirdís techtairecht um chert nó um chomroinn chríchi chuigi; agus adubairt Eógan nach tibrad comroind d Érinn uadha.
‘Ní gnáth cath gan comaid, a Eógain’ ar iad-san, ‘& taircther leth Érenn uait-si do Chonn,’ ar siad, ‘& bídh an leth ro chosnais féin d'Érenn agad-sa.’
Tucad Derg Damsa draí co Mog Nuadad & adubrad ris dul do thaircsin na comronna sin do Chonn Imthúsa Cuinn, do bí féin & Conall & Goll co n-a fhianuib an lá sin ar brú Thobair Thuillsci; & fuaratar fis na sochraide sin do thecht i n-a tír, & do chuiredar fesa dá fhis cáit a rabatar, & ad-chonncatar-séin uatha iad, & fuaratar fis a n-aister & a n-uided & a cogair & a comairle ó Maicniadh & ó Chonaire.
Agus táncatar na forchoimédaidhi ar tinnenas co h-airm a roibe Conn & Conall, & do innisedar scéla deimne an tshluaigh dóib id_est nach gébdaís gan leth n-&Érenn co h-uilidhi nó gan cathugadh.
Ó 't-chualaid Conn an comrád sin do chromm a chenn & do chagain crann a chraísighi ó h-urlainn co a h-innsma, gurab é a cró cruaidh-neimhnech ro gab ré geil-dédaibh.
Agus do éirigh co h-ogla ann sin ar fód fo leith, & Conall & Goll & becán do maithib a muinntire; & do fhiarfaig Conn díbh cá frestal do-bérdaís ar Mog Nuadad co n-a allmarchaib, & co ndechaid Éire gan amhuras uatha, & gur impótar Laigin & Ulaid orra, & mana derndaís féin calma don dula sin comadh ath-rígha uile iad Agus id-bert an laoidh:—
Conn Comhairle dhúinn, a Chonaill!
Tugadh aird-mhéala oruinn; rug Eógan mér-sheang, flaith Fáil, leath Éirionn as ar n-urláimh.
Déna an ní do-ghníre cách, congaibh do sgiath ar do sgáth tablair, a thuir nach tor lag, cath ar moigh do Mhogh Nuadhat.
Ro-n-tréigsiot Ulaidh na n-ech & Laighin na luath-chreach, co nach bfuilmíd re fáth ngluinn acht misi & tusa, a Chonaill.
In anfam re tineól tenn, a mhic Mórna na mór-lend, go bfionnaid cách ar n-aidhbhle?
Fionnam créud do chomairle.
Comhairle ‘Dénaim-ne riú-san,’ ar Conall, ‘mar dhaníimaíd re cách id_est a ndíchur a cert chatha.’
Is í comairli ar ar h-anadh acu ann sin, Magh n-Aí d'fhágbáil & d'fholmugad co h-athlamh, & a mbanntracht & a mbótháinti do chur a ndíthrebaib & a n-an-daingnib dá ndíden, & gluasacht dóibh féin co foighidech in bec-shluag do bátar láim re mór-shluag Moga Nuadad co nem-chainntech.
Co rángatar co Coill n-Garbh-ruis, & do bátar ag gabáil longphuirt.
Agus dobo chesachtach Conn ar a coimthinól, & do aithin dá muinntir tene gacha trír & gacha deisi do dénam ar fud na fidbaidhi, gomadh aidhbsighide le n-a n-escairdib iad.
Agus tucad a maithi fán teinid ar a roibe Conn.
‘Cinnas atá an choill anocht?’ ar Conn.
‘Atá tré doiger derg-lasrach donn-ruaide,’ ar iad san.
‘Aidéraidh in t-ainm dí co bráth,’ ar in draí id_est Coill Ruadh Is ann sin ráinic Derg Damsa draí d'innsaige Chuinn leis na comadhaibh ó chianaibh id_est leth Érenn do Chonn, & nír labair Conn én-ghuth i n-a agaid.
Adubairt Conall re Conn freagra do thabairt ar in ollam.
Tucad a chomairlig co Conn ann sin id_est Conall & Goll & fir na Cruachna & máil Muighi h-Ái; & maithi na Midhi.
brugaid Breagh id_est fir Aithe & fir Odhba, fir Chnodhba & fir Omna, fir Gabra & fir Chleitigh, fir Thaillten & Thailend, fir Arach & fir Fhrémann, fir Mhálann & fir Bethra, fir Theabtha & fir Thulach, Luaighne Temrach & clanna Fomair.
Fada dóib a comairli ann sin, & is aire do ansad, leth Érenn do gabáil ó Mog Nuadad, co léigedh sé a allmaraigh uadha, & iad-san do éirghi dó i n-a degaid sin; & dob í sin comairli Chonaire & Maicniadh do Chonn.
Agus do chomairlighedar cinnas do roinnfide Éire eturra.
‘Do-fhetar-sa a roind chóir,’ ar Conall Cruachna, ‘ó Áth Cliath Medhraige co h-Áth Cliath Duiblinni.’
Agus do bás ag cengal na comronna sin an adaigh sin eturra.
Agus do bí egla anbáil roime a chéile ar na cathaib, conid Glaisi Imomuin ainm na glaisi boí eturra.
Agus do éirghedar leth ar leth co moch ar n-a márach, & do chenglatar a comroind & a sídh, & do thógaibsed cladh comronna díb línaib ón Áth Cliath co chéile id_est Eisgir Riata id_est sídha id_est ro shídhaigh an tóraind sin Ére uile.
Agus ro impó Mog Nuadad co n-a sluagaib a Mumhain arís co menmnach móir-chédfadach Agus tucad Finn mac Cumaill dá indsaigid & sé a cinn a naí mbliadan, uair is a mbliadain innarbtha Eógain rucad Finn, ut:—
Is ann rucad Finn, co mblaid bliadain innarbtha Eógain; a cinn naí mbliadan iar sin do bí an rí 'n-a rígh-fhéinidh Tuc Mog Nuadad ríg-fhéinnidhecht a leithe féin d'Érinn d'Fhinn ar n-a fhuráil d'Fhiachaid Bhaicedha mac Cathaír Móir.
Agus do bí Ére ar in roind sin cóig bliadna dég, amail as-bert in file:—
Cóig bliadhna dég adeir mé Eógan is Conn a coim-ré, gur thuit Eógan nár ér fer, an leóman fá gér gaisged.
Is í sin an sechtmad roind do-rinnedh ar Érinn id_est roind chlainni Parrthalóin & roind chlainni Cermada & roind dá mac Miled & roind Chermna Fhinn & roind chlainni h-Iugaine & roind na cóigedhach & roind Moga Nuadad & Chuinn Ro h-innised trá d'Eógan gurab a ndóigh a allmarach dá fhágbáil, & do brissed sídha air dá mbeth a n-uaiti, tucad ar Conn in chomroind sin d'aontugad a comair cheilgi; & tuc Eógan dá bréithir, an fad do beth & Conn a coim-ré flaithes, nach léicfedh a allmaraigh uadha Ro chaithedar a com-fhlaithes ar in chórugad sin co cian d'aimsir nó co ndechaidh Eógan ar mór-chuairt a leithe féin d'Érinn, co ráinic co h-Áth Cliath Duiblinni, & do-chuaidh d'fhéchain phuirt na long, & at-chonnairc gur lia longa ar cuid Chuind don chuan inás aigi féin.
Agus do gab tnúdh anbáil Eógan uime sin, & adubairt gumadh éigen sochar an chuain do roind a ndó etorra, etir fhín & édach & éidedh & arm & turchairthi mara & tíre; & do chuir techta co Conn dá rádha ris techt do roinn an chuain co comthrom.
Adubairt Conn nach cuirfed sochar in chuain fá chomroind chríchi nó feraind.
Ó 't-chualaid Mog Nuadad sin do chuir an síth a n-airdi gan fuirech & do impó roime isin Mumain, & do innis dá allmarchaib cogad do beith oslaicthi acu re Conn; & ba maith le mac ríg na h-Espáine sin do chloistecht Is ann sin do tinóiled maithe Muman & laochraid Laigen & in fiche céd Espáinech do bí ag Mog Nuadad chuigi co roibe naí catha anbáili a n-én-inadh, & do gluais roime do dul tar cladh comronna for Conn & do chosnam Érenn uile fris.
Agus do gluaisedar rompa co Magh Mine & do gabsat sosadh & longphort ann, & do chuiredar agaid gach én-phuiple ar Leth Cuinn.
Agus ráncatar as sin co Brigh Theimhin a n-Éile, & as sin co Druim Furscair a n-oirther Coilli na Crann; & do fhéchatar fraech-magh for-réid do bí ar a n-agaid.
‘Cá h-ainm in magh úd?’ ar Mog Nuadad.
‘Magh Léna súd,’ ar siad.
‘Cá leth de súd a téid crích ar comronna re Conn?’
‘Atá don taíb si a bhfos,’ ar siad.
‘Dénam thairis bud thuaid más ed,’ ar Eógan, ‘& gabum longphort a Leith Chuind do chosnam Érenn uile dúinn féin ó nár léiged a leth dúinn’
Is ann sin ráinic roime Eógan tenn tabarthach Taídhlech co lár Muighi lethain-Léna co n-a laochraidib, le nert sluaig & le sénóirib; uair dóig adubratar ris lucht áirimhthi aicnidh & ésca guruo dáil co soirbh.
re sechtmadh sin, & gurbo tráigh uirmhéala re h-ochtmadh, & gurbo treisi oll-chóigid dég re conách & re comthreisi do chinnedh a neirt for a náimdib.
Acht atá ní chena, do ceiled fis ar a bfháidhib, & do saobad solad ar a sénóirib, & do caithed conach 'n-a cédfaidh, & do medrad ferg & fír-dímus na flatha, & do tinnesnad recht na rígraide don ruathar sin; gurbo tress re timargad do na trén-shluaguib an turus sin, & gurbo nómadh agá ndeirg-díghbálad dá ndeig-fheruib, & gurbo contracht chélmaine dá curaduib, tenn & toirrthim na tosga sin do thuitim iar n-athaid orra Do gabad longphort lethan laoch-armach ag na lebar-buidhnibh, & sos suaichnidh sreth-línmar ag na sochaidib ar lár Maighi Léna co luathgáirech; & do h-ordaiged acu ann sin sluag ferdha re foghnam fo na fedhaib & buidhni sotla solma fo na sesguib, & do benuit leó roga ro-chleth & slemain slat-chaolaig & míne móir-fheda & dígaind deig-shesca, & tucatar leó eiredha troma tuillmecha d'fhedhuib & d'adhbaruib, do chlethaib & do chaolach, do dhín & do dheig-sheisc, co h-áit n-aontadhach n-aon-baile; & do-rinnedar díb sin scálána arda fad-chobsaidhi & tighi taitnemhacha tégartha & foirgnema áille esraigthe & broghadha sreatháille solus-ghlana suaithenta.
Agus tucad as a h-aithle sin a slegha i n-a sreathaib ré slesuib & a n-airm ré n-ursannuib & a scéith ré sciathrachaib & a lúirecha ar a lebar-drolaib & a cathbairr ar a colbadhuib & étrom a n-arm ar a n-aidhlennuib & lámh-arm gacha laích i n-a lebaid.
Agus do ordaighedar a múir a margaid, a cóir & a cennaighecht, a feithme & a fuirechrais, a fesa & a fulachta, a ciúil & a codalta; & rucatar as in adaigh sin co solus-tráth éirghi ar n-a márach Is ann sin ro éirghedar laochraid mer Mairtine & curaid coim-thenna Cliach & catha cosnamacha Clidhna & óig-ríghraid na h-Espáine, & táncatar co pupall an aird-rígh Eógain, & is ed ro ráidset ris, ‘Is fada linne, a aird-rí,’ ariad-sum, ‘do bí cennas Temra ag Tuathal & Inis Fódla ag Feidhlimidh, & onóir ó chách do Chathaír, & na cóigid cco coitchenn ag Conn, Conall mac Aonghusa Feirt ag córugad maor for Mumuin, & forrán ag sluagaib Sinna for Siúir, & tarcuisne ag Breaghaib ar Bladhma, & maír Midhe for Maistin, & deisgert Érenn ag fognam co tenn don tuaiscert.
Gurab aire sin is mithid linne Éire d'fhaicsin ar ar n-ordugad féin festa, & imle Ealga 'gár n-allmarchaib, ó tarrla againd fer taistil Temrach & laoch agallma Ulad, ar cur Chuinn dá chóir & Conaill dá chédfaid & Ulad dá n-uaill’
Ó 't-chualaid Eógan medair cosnama agá chathaib & aigned innsaigthi agá uaislib & éirghi urlam 'gá allmarchaib, do fhregair dóib & at-bert, ‘Do-géntar linne,’ ar eisium, ‘trí bailti muirnecha múr-doimne ar in mag sa, innus co mbé Fraech fír-chalma mac ríg na h-Espáine ag forrán dá faithchib ar fhine Fheidhlimid; co rabh a threisi ar Thuillsci & a chís ar Chruachain & Temair ar a thóraind, Taillti ar a thidhlacad, & cís Leithe Cuinn as gach aird dá innsaigid, comba h-adhbar menman da bar maithib-si beith ag muirn dá múraib ar gach móir-chinedh eile i n-Érinn dá éisi’
Do-rinned leó-sum ann sin trí múir oirechais d'ordugad & trí dúin tenna do thógbáil & trí cathracha com-daingne do chórugad.
Acht chena ro tochladh & ro toimhsed, ro cumadh & ro certaiged, ro snoided & ro slemhnaiged, ro delbad & ro daingniged, ro riaghladh & ro réidiged, ro dérgadh & ro doimniged; gurbo cothugad neirt re náimdib & gurbo sgarthain chríche re cinedhuib & gurbo delugad iatha re h-aicmedhaibh, na trí nescóide neimhnecha náimdemla nert-gáibthecha sin do gabáil ar tairsech Cuinn co n-a colamnaib.
Co sgardaís ris trí buadha Breagh & trí muirne Midi & trí h-etirgleó oirechais Érenn id_est mór-dháil Uisnig & aonach Taillten & feis na Temrach Ó 't-chualaid sin Eochaid Muin-derg mac Máil, aird-rí Ulad, risa ráití Eochaid Cobha, fá báidh & fá buide leis na trí berta buadhnaise & na trí tonna tuirsi & na trí déra dílend sin do dhénum ar Conn.
Óir dóig ro-fhitir-sium gurbo tene a cris & a craidi do Chonn sin, & gurbo comfhadód fícha re falaid na cnámhaillsi coim-neimnecha sin ré chnes.
Táinic-séin roime co h-oirer mac Breg & co Bóinn, & do h-airged leis crích Breg & Midi & tuatha Temra.
Ro h-airgedh trá sin & ro h-innsaiged, & ro lomad & ro láithrighed, & ro creachad & ro comloisged; gurbo mothar dorcha detach-lethan doiger-mhór an tír ó Themraig co tuinn, ó Charaid co caím-Gréin, & ó Rghi co ríg-Bóinn, co roibe crích Breg i n-a comar creach & i n-a céidi chuarta & i n-a sreathaib sirthi dona suidighthib sin Cid trá acht ó 't-chualaid Conn coiméirghi na cóig cóigedach i n-a chenn, & na fir ag báig gan bráthairsi, acht mad falta fich-móra fighar-throma ag fás & ag forbairt isna feraib sin, do éirigh Conn gan fuirech ann sin do thesarguin na crích; & fá luamhairecht etir dá theinid in tesargain sin, & fá h-imram crín-luingi co n-anbfaindi etir thonnuib baoghlacha 'gá báthad, & ba h-imlat etir dá theinid bruthmara Belltaine a imlat san etir Mog Nuadad & sluag Ulad 'm an am sin.
Is ann sin do fhágaib Conn cóiged Connacht fá chrechaib & tír Theabtha fá throm-náimdib, & táinic roime do thesargain Temrach co n-a tuathaib, co riacht co h-oirer mac Bregh & co bruachaib Bóinne.
Táncatar tuatha Temrach & clanna Feidlimidh Rechtmair dá n-agallaim ann sin & do innisedar a n-éigen & a n-anforlann dó.
Agus do ghabh ag gresacht mhac Fedhlimidh go fíor-dhíochra & go fuireachair, & id-bert an laoidh mbig si ann:—
A chlann Fheidhlimidh Rechtmhuir do chinedh Thuathail Techtmhuir, do chosuin Eógan gan acht ó Áth Chliath cóigedh Connacht.
Gidh fada dhamh a t-Temhraigh nocha dingén deigh-mhenmuin ón ló ro h-innisedh dhamh ceirt-leath Éirenn ag Eógan.
Go bfhaghar sochruide sluaigh go mac Mogha Néid nert-bhuain, go ccomhruiciom ceann a ccend go bráth nocha síodhuighfem.
Uathadh loingios an rígh ráin dhá ionnarbadh a n-Easbáin; fuair sochruide dhí-mhór dhe chugaibh, a chlann Fheidhlime.
Is ann sin táinic Conn Céd-chathach, ó 't-chualaid nuall-guba na n-ainder & na n-anbhfhann, gerán na mban & na mbaeth-naídhen, sestén na míled ag commaídhem a creach, bó-ghéimnech na mbuar & na mbó-tháintedh; & it-chonnairc na feólmaighi & na fulachta do-rinnedar sluaig Ulad; & at-chonnairc an cnám-chomach coitchenn do-rónsat ar a uaislib & ar a ard-maithib; & at-chonnairc crích Bregh i n-a lasrachuib lethna lebar-thiugha luath-aidhbli, & i n-a dumaduib smúid-lethna smáil-ísle smúr-luaithrig; is ann sin rucastair Conn céim coim-nertmhar gan comairle dá chairiugad sin.
Sillis rí Ulad dá éisi, & at-chonnairc meirgi ard ill-dathach an aird-rígh & sgiath coim-nertmhar Cuind agá chongbáil, & cath crom crann-ruad cédfadach i n-a coimlenmuin, & doire loim-thiugh lasamail laighnech ós na laochaib, & rí tenn tidlaicthech agá thennad.
Is ann sin do h-ordaiged ag ríg Ulad i n-a n-agaid cath sanntach saigthenach dá sód, & laom sleigech sestán-beg dá soigin, & sluag dúr dí-choimsech i n-a mbróin chobhsaidh chrann-línmair dá cosnam gan uamhan báis nó beg-shaogail.
Gur lingsed in dá chléith gháibthecha sin a cenn araile, gur h-ordaiged acu san flaithi re fosugad & maithi re mughugad & treóin re taphach & gairg re gresacht & déin re díchennad & éigis re h-adhmolad; gurbo léibenn fosta fuirmithi na firu dona fedmannuib sin Is ann sin ro éirigh cuingidh congbhála cáigh, & cenn táthaighthi gacha tíre, & éigne ríghdha ro-gráinemail na ríghi, & stiúir chert chobhsaidh congbála conáich na cóiged, & buachaill tenn taistil na Temrach id_est Conn Céd-chathach mac Feidlimid Rechtmair; & do agair a fhích & a aimréir ar Ulltaib, & do chromastair le n-a chraísig fá na cathaib, gurbo tolla taíb leis & gurbo roinnti righthi & gurbo cirrthi cuirp Is ann sin do éirghedar caoga comalta Cuind do léchuib nertmara nemnecha, do neoch ar nach claithteá cath & ar nach maidhteá mór-theiched, & nach tréigedh a tigerna a n-airc nó a n-éigen id_est Eochaid Én-shúla mac rígh fer Foirtreann; & Cédgein Cruachna mac Conaill Chruachna, mac ríg Connacht; & Corc & Connla, dá mac eile Conaill;
Eochaid Glúin-geal & Fiachaid Láimghel dá mac Crimthainn Cúl-buide, rí Oighli & Umaill ríg-rechtaire na Cruachna eisén, & Gáirech ingen Chrimaill a máthair-séin-dá derbh-chomalta chíghi & coim-leptha do Chonn iad; dá Eochaid & Fiachaid & Art Corb;
Eochaid Finn & Fiachaid Súighdhe;
Fóidghein & Tibraidi;
Maine & Dairbre, dá mac rígh tenna Teabtha; & Ros mac Imchada mac ríg Ulad;
Oilill agus Énna; & Asal mac Cuinn Fhéinnedha, taíssech teglaig ríg Érenn.
Agus rucatar sin fuirmedh fairsing foir-lethan re ferg na flatha Gidh trá acht ó 't-chonnairc rí Ulad ruathar an aird-rígh i n-a fhogus & díberg na ndeig-fher ar a daínib, rucastair sidhi mer mórdhálach dá chosc dá chéduib & dá chathuib.
Co nach táras áth ná anacul ar na h-aird-rígaib, gur sháidhedar a ndá chraísig catha isna cnesuib, gurbo ruibnedha ruadh-derga a rengaib na rígh na ruadh-chroinn, & gurbo fuindeóga sotla srib-derga na slesa dona sár-gonuib.
Agus ní ráinic leó-sum acht imlaíd an dá álad sin do thabairt d'aroile, in uair rángatar dá chéd laoch do maithib a muinntire ar a mbélaib, & do gabsat-séin ag rodhbad & ag ro-thollad aroile, gurbo linnti lethna lebar-thiugha loch-móra gach láthair fána laochaib le h-imad na sreabh & na sruthán risna slesuib.
Co nárbo lór leis na laochaib álad a n-ard-chraísech mar oided ag rochtuin a colcc dá combualad aroile, gur thorchratar i n-a cosrachaib cirthi céd-marbtha a fiadhnaise a dhá thriath ar toitim lé chéile Is ann sin ráinic Conn do-ridhisi & rí Ulad d'innsaigidh aroile isin irghail, & tucastair Conn tulgán toirrsech ann don manaís móir-lethain móir-neimhnigh boíi n-a láim, go tarla isin chobraid medhóin isin móir-sgiath ón toimde sin, & gurbo doras díchra doman-chirtha dergruathar lethan na laigne trésin laoch; go tarla an tsleg gan tshechna i n-a cléith chró & i n-a h-eochair oslaicthi agá thrén-fhormna.
Agus ní riacht le Conn an tsleg do tharraing an tan do sháidhetar a chaoga comalta sleg mhór gacha míledh, co rabatar i n-a cosairmidh chró tré chorp an churadh amail bíd cuillesga tria churchais.
Agus tucastair Conn féin béim náimdidhi niath-mhisgnech sech cimais an chroim-sgéith don chath-mílid, gurbo ball díchra díbraicthi ó chaol na colla an cend ar toitim an laích dá leth-taob i n-a asglaind sgailtighthi ar sgáth a sgéith.
Is ann sin co críchain Conn féin frithecht flatha co fosad as a h-aithle, gur fhágaib gach bó 'gá bóthar & gach broid 'gá baile an adaigh sin; & do impó co Temraig an adaigh sin do chodlad innti, uair nír shaíl an lá roime sin codlad én-oidhchi a Temraig re ré Moga Nuadad & rígraide Ulad Táncatar chuigi-sem an adaigh sin a charaid chumachta do Thuathaib Dé Danann id_est Aodán a Sídh Dabilla, & Aodh Édair, & Crimthann Callaindi, & Derg a Sídh Deirg& Aongus an Brogha, & an Ruadh Rebach ó Chuillinn, & an Craebach Cairn Chuip, & Septhann Átha Sige, & Maon-dornd Maídmech co n-a macuib, & Séimh-sheng & Móir-sheng dá ingin Maon-dhuirn Maídhmig, & Goth Gaíthi Glan-uallach, & Aífe ingen Gotha Gaíthi; & tucatar sin losa leighis i n-a ledarthaib & urchoisg cabartha 'n-a chnedhaib & luibe íce 'n-a áladhaib, gurbo calma coirp-shlemain cnedh-íctha Conn co n-a churadhuib um tráth éirghi do ló ar n-a márach.
Táinic Conn ar faithchi na Temrach iar sin, & táncatar dá agallaim ann sin a thrí lennáin tshíde id_est At & Lann & Léna, trí h-ingena Truaghna Treagha, & do gabatar 'gá gresacht d'innsaigid Maighe Léna Agus ad-bertadar an laoi:—
Annamh let luige re níth, a Chuinn muige na trí ráth do benad dít, fír ro-fes, in leth sa thes Gaoidhel gnáth.
Do roinnedh rit Éire fhial ó rian Léime Con na gcuan, ó Áth Chliath Medruighe mbinn gusan linn ag Édar uar.
Do chinnsat curaidh Clíu Máil, na fir as an Mumain móir, co claoidhfidís talmain truim comadh oil ar Leith Chuind chóir.
Éirig, a tháthóir na dtuath, a ua Thuathail chabras cách, & roich co Magh Léna láin dá comhaillir báigh co bráth.
Do marbais mac Máil co mbuaidh & a shluaig ar an leir g; do ríoghuis mac Imchaid áin tar éis an áir nár gabh d'fheirg.
Ná h-éircched uait Eócchan oll, an leócchan lonn cuairt na clann, co raiph ar Muigh Léna a leacht, a sccéla, & a fhert ann.
dam.
Is ann sin ráinic Conn roime co n-Áth Luachra a crích Thulach an adaigh sin, & do gabad longphort aigi ann gan gráin ré ngábadh & gan uaman ré n-imarcaid.
Uair an adaigh do gein Conn a Temraig do fháiltighedar trí tonna Fódla fris id_est Tonn ogla osnad-mer Inbir ag freagra Thuinne ruide rith-ghairbe Rudhraige, & Tonn chorrach chubar-bhán Chlidhna ag freagra in dá thonn ard-engach uas aídech oile ag fáilti na flatha fós.
Agus do genetar isin oidhchi chédna croinn toraidh tré thalmain id_est Bile Tortan & Eó Rosa & Craebh Mughna & Craebh Dhaithi.
Ro muidhsed trí h-aibne uaisle tré thalmain isin oidhchIsin fós id_est Siúir & Beóir & Berba; & trí locha uaisle id_est Loch Riach, Loch Léin, Loch n-Echach, amail at-bert an file:—
An adhaigh ro génair Conn ba faílidh fris Ére oll is innti ro geinset trá Bile Tortan, Eó Rosa.
An adhaigh ro génair Conn ba faílid fris Ére oll; innti ro maidset fá rath Loch Riach, Loch Léin, Loch n-Echach.
An adaigh ro génair Conn ba faílid fris Ére oll; innti ro maidhset dona Siúir & Beóir is Berba Agus cid ná budh imghuin re sgáth cathugad fris, ó tá adhaigh Luain a rucadh hé a Temraig gusan Máirt i n-ar básaiged é ag Druim Tuirléime?
ut Senchán:-Adhaigh Luain rucadh an rí, mál Midhe, mac Feidhlimi;
Dia Máirt ar n-éirghi gréine fuair bás a n-Druim Tuirléime Agus do chaithestair a urraind d'Érinn re fiche bliadan, amail as-bert in file:—
Conn cóig bliadna fá chethair rob iarla co n-aird-chrechaib; do-rochair Conn cláir Midhe le mac Máil mic Rochraidhe.
Is ann sin táinic Conn ar fód fégtha fáth iar sin, & táncatar dá agallaim 'm an am sin a threóin & a thaísigh, a mháil & a maithi, & táinic ann Conall mac Aonghusa Feirt, a oide; & do gabh Conn agá thaisbénadh dóib gach ní budh dóig leis do thecht i n-a chenn, & do iarr comairle um dháil na caingne sin.
Agus do fhregair Conall é & is ed do ráidh, ‘Déna-sa,’ ar sé ‘gach ní bus cóir uime sin, uair is ort féin atáit na teora buadha ratha rígh mad co trásta id_est tírthi do tháth & catha do clódh & conáach cosgair ar do churadhuib re coimérghi.’
‘Is egail lim-sa ámh,’ ar Conn, ‘colamain ria Temrach do thuitim lé náimdaisg->ib a n-asgaidh, & sluag Connacht do chirrbad gan a n-oired d'échtuib i n-a n-agaid.
Eagail lim fós mo bás nó mo baeghlughadh féin, nó maidm foram, nó m'indarbad a h-Éirinn, ní nach dernad form as m'oigedas; & is ed do-gén-sa, do-bér maidm ar mh'aghaidh ó nach dín ar ég a ingabáil’.
‘Déntar agad-sa, a aird-rí,’ ar Conall, ‘fostacht re ferg & taí re tagra & éistecht re fiarfaigidh & cruas re cogad & calmacht re cathaib.
Dóig do-géba tú colamhain Temrach dod chosnam gan dícheall don dula sa; uair is iad sin cuailledha tréna Tuathail & uaithneda fíchdha Feidhlimidh & cletha cosanta Cuind Chéd-chathaigh; & do-ghéba-sa sluag Connacht dod chosnam.
Uair gach nech is sine inaí-siu acu, is oidedha duit iat, & gach comhaís is comalta, & a macáimh i n-a ndaltaib dílsi duit; & nár léigis uasal a n-inadhaibh ísil, ná daor a flaithes flatha, ná cam do chaithem re cóir, acht gach nech for a díre & for a dúthchas, ó tucais timchellad flatha for Fódla id_est ó thuitim Chathaír Mhóir co táinic Eógan a h-Espáin d'fhuadach Érenn as ar láimh-ní.
Agus is deimin lim-sa nach ba h-áillecán a láim leinib big Éire a n-urláimh Eógain co n-a allmarchaib, uair ní fuighther gan congháir chatha uatha hí.
Agus ná sechain-si an cath, a Chuinn,’ ar Conall, ‘uair atá clár talman fár troighthib-ne aníss & atá faircle fuar-fhliuch na firmaiminti foraind anuas; & is briathar dúinne, nó go sluigi an talam síss sinn, nó go tuiti an fhirmaimint anuass oraind, nach béram oired ordlaig tar ar n-ais nó céim ar cúlaib 'gut chosnam-sa’
‘Léig as ai-le, a Chonaill,’ ar Conn, ‘is medhair fhir re for-éigen na focail sin, & is tagra re borb nó re baoth-chinedh na briathra sin.
Dóig ámh is dortad ratha do ríg ro-uaiti, & is doras báis beg-shluag, & is comartha fainde uathad sochraidi.
Is uime sin is áil dam-sa techta do chur le comadaibh eile co h-Eógan.’
‘Cársat comadha sin?’ ar Conall.
‘Na trí cúigidh fuilit aige féin dó gan imreasain d'Érinn, & an cethramadh cóiged uaim-si dó mar chomaidh a n-a cenn sin id_est cóiged Uladh; & do-bér dó ré comall sin grian & ésga, muir & tír, gan fogail gan ingreim gan anforrán rem ré uaim-si air; & léiged dam-sa crícha Teftha gan toirmesc & Temair & cóiged Connacht.’
‘Is mór an choma sin,’ ar Conall.
‘Gidh mór,’ ar Conn, ‘cedaim-si d'Eógan í ó nach fuilim lín catha do chédaib nó do churadhaib dó.’
‘Cia rachas leis na comadhaibh sin?’ arcách.
‘Eochaid Glúin-gel & Fiachaid Láim-gel, dá mac Crimthainn Chúl-bhuidhe, rí Oighle & Umhaill.’
‘Dobo>córa filid & aos dána do chur leis sin,’ ar cách.
‘Ní chuirfem,’ ar Conn, ‘ar nach abradaís allmaraig & Érennaigh comad a n-athchiuingidh do-gébhdaís filid urraind d'Érinn dúinn’
Is ann sin ráncatar na techta sin rompa co h-airm a roibe Mog Nuadad, & do léiged a pupall an aird-rígh iat, & do innsedar a n-aithesga don aird-ríg.
‘Ní gabtha sin,’ ar Flann mac Fiachrach.
Ro fhreagair an t-aird-rí iad & is ed ro ráid, ‘Robudh aíbhnes gan eocha dam-sa sin,’ ar Eógan, ‘& robudh chuirm gan chorna, & robudh chonách gan cheól, & robudh thigernas gan taithighe, & robudh iasacht gan indlacad dam-sa, imlecán oirechais Érenn am ingnais & Temair co n-a tuathaib; & ní fhúicéb-sa an bern sin dom chonách gan caithem, uair dobudh aisg ar m'fhine tar m'éisi sin, & ní ghéb-sa na comada sin.’
‘Is ed ad-chualamair-ne ó Chonn,’ ar na techta, ‘nach dlegar saigin tar síth ná cath tar comaidh ná mire tar móir-réir.’
‘Cia sibh-si féin, a óga?’ ar Eógan.
‘Eochaid Glúin-ghel & Fiachaid Láim-gel sinne,’ ar siad, ‘dá mac rígh Oighle & Umaill, dá chomalta do Chonn.’
‘In budh geall re oirechas nó re umhla dam-sa sib?’ ar Eógan.
‘Ní budh edh,’ ar siad, ‘uair doba díchur flaithesa dó-san oirechas Érenn d'inggabáil ar aba anma én-deisi; uair do-geib mac maith muinnter, & atá & biaid Ére aigi sin, uair is é baránta is ferr dá caithem & dá cosnam é; & is briathar dúinne do réir ar n-aithni-ne ar Conn, acht gé tharcaid comaid uadh nach léicfedh baile biataigh d'Érinn duit-si, acht gurb áil leis do dhul-sa tar cóir & tar comaid.’
Ro fergaiged Eógan uime sin & at-bert, ‘Beiridh libh na techta úd,’ ar Eógan, ‘co mullach na tulcha & riaghthar lib iad’ Do-rónadh amhlaid sin friú, conid uatha aderar na Riagha Mhaigi Léna beós Is ann do-chuala Conn a chomaltada do chrochad an tan fá com-dorcha fér re fidbaid; & do gab agá caínedh do chnedaib & d'éigmib mar do-ghénadh ben nó baoth-ingen.
‘Coisg dínn do chuma’ ar Conall, ‘uair do-géba tairisi madhid trén; & díghail a cert chatha nó claidimh do charaid.’
‘Is amlaidh is cóir’ ar Conn, ‘& ag so mo briathar ris,’ ar sé, ‘dámadh amlaidh do-génadh Eógan mo dhá chomalta do ghabáil & a léigen beó lim a h-Érinn, nach ticfaind én-oidhchi a n-Érinn re beathaid Eógain; & is briathar eile damh, dá léiged-san Éire uile dam co cethramain baile biataigh, nach gébaind sin uadha nó co ndíghlaind mo dhá chomalta air’ ‘Agus as dursan damh an toisg lér chuirios iad;’
adubhairt an laoidh ann:—-Dursan, a Eochaidh go n-aoibh, dortadh fola ar thuinn do thaoibh, gan bheith léd ré ad ruire, a mhic Criomhthuinn Chúl-bhuidhe.
A Fhiachaidh mhic Criomhthuinn chais a h-iath Aidhne imiol-ghlais.
do loisg mo chroidhe gan cheilg do chorpán fo chrú chró-dheirg.
Dearg bhurr n-aighthe, fionn bhur ccúil, soillsi dreiche, doirche rúin, garbh bhur lámhach a ccath chain, mín bhur ndálála le h-ainnribh.
Dar nemh is dar talmhuin tréin, dar éuscca, dar gaoith, 's dar gréin, nocha béarad céim ar ccúl nó go ndernar cách d'iompúdh.
Éirigh, a Chonuill Chruachna, gabh do sgiath fhor-dhercc fhuachdha, roich go Magh Léna, líth ngal, go nderna gníomh bhus dursan.
Is ann sin do gab Conn a eirred catha uime id_est a chneis-léine chiartha chom-daingen co n-a teora.
réltann do derg-ór fuirre; & do gab a inar do shróll il-breac ingantach Thíri Tairrngire co ngabad dó ó fhosadh a chinn co a cholpa; & do gab a lúirig truimm treabraid trén-daingin co n-a cennait chom-dhaingin don chinél chédna; & do gab a chois-éidedh do chaol-fhinnruine fá chosuib; & do gab a dhá lámhaind lúthmara im a lámhuib nach fes cá mitall dóib, acht a fagáil a sídh dó & dath snechta re sith-shilledh orra-séin, & buaid coscair ar in tí fá mbídís, & ní tabarthaí urchar n-imraill eistib & do gab a muince mín-édtrom im a muinél & a minn aird-rígh um a chend, a rabatar caoga gemm carrmogail do chlochaib tíre na h-Innia-ba com-sholus lá & adhaigh as-séin; & do chengail a chlaidhem dá leith chlí & do gabh a sciath cimais-derg comramach fair; & do thóccbustair a dhá chraísigh chrand-ramra catha co mbunchoraib óir deirg im a mbráighdib Is and sin do fhiarfaig Conn do chách, ‘An súntach bar sin nó in urlam bar n-óig dochum in chatha sa?’ ar sé.
‘Is ed ón, a aird-rí,’ ar siad.
Is ann sin ráinic Conn roime co fosad Droma Dam, risi ráiter Druim Sduagha ar Maigh Léna, áit ar sduaghatar catha Cuinn croinn a slegh ar léigen a truim forra re h-edh a comairli.
‘Cáit a fhuil Finn mac Cumaill?’ ar Conn.
Ro fhregair Finn dó.
‘Éirigh,’ ar sé, ‘an fiche céd curad ataí, do thesargain Temrach co n-a tursgar, & madam beó-sa do-géba luach a taisgedha dá tarba; minbam beó imorra atáid géill & eitiri Érenn innti, & caithfi féin do ruithen dá rath.’
Imthighis Finn roime co Temraig, & do thuic nach le tairisecht do chuir Conn uadha é Is ann sin do fhiarfaigh Goll mer míleta mac Morna, ‘An edh is áil lib oirrlech no imbualad oidhchi do déna?’
‘Is ed ón,’ ar Conn, ‘ó nach fuilmít coim-lín cath nó céd nó curadh re h-Eógan.’
‘Tucus féin fám bréthir,’ ar Goll, ‘an lá do gabhus airm laích am láimh, nach dingninn imbualadh oidhchi dom dheóin, uair ní fhuil mo rosg co rinnamail, & ní foráil lim soillsi an laí agum; & gidh edh, an comlann is cruaidhe in bar cinn-si, dingébhad-sa ar ló da bar laochaib é’.
‘Eógan sin,’ ar siad.
‘Léigidh dam-sa é, ar Goll’
‘Cúich agaib dingbhus dím,’ ar Conn, ‘Fraech mac rígh na h-Espáine atá fiche céd curadh a longphort ar leith ó chách?’
‘Misi sin,’ ar Eochaid Én-shúla mac ríg fer Foirtreann.
‘Cúich agaib dingbhus dím secht mic Shicir co n-a sluagaib?’
‘Sinne sin,’ ar trí mic Conaill Chruachna.
‘Cúich agaib dingbhus dím secht mic Dhoghair co n-a sluagaib?’
‘Sinne sin,’ ar dhá mac Fheidhlimidh id_est Eochaid Finn & Fiachaid Súighdhe.
‘Cúich agaib dingbhus dím na deich céd curadh d'ócbaidh na h-Aisia filed araon re h-Eógan, & do gabatar do láim nach rachdaís i n-a ndúthaig & a tigerna d'fhágbáil gan bás d'fhagáil i n-a fhochair?’
‘Sinne sin,’ ar trí deichneabhair do macuib menmnacha Morna:
‘ó dha fhaomh ar mbráthair comracc Mogha Nuadad, cidh dhúinne nach dingébhmaís a theghlach?’
‘Cúich agaib dingbhus dím na trí céd curadh do laochraid Lochlann fuiled a farradh Eógain, uair do gabatar do láimh nach léigfidís tocrádh a tigerna tairsib?’
‘Sinne sin’, ar colamain teanna na Temrach.
‘Cúich agaib dingbhus dím Tresmaol mac Dolair & Laighnenn Tuir Breoghain & Oilill Tuir Nemruaid?’
‘Sinne,’ ar triar tréin-míledh do chlainn Fheidhlimidh Rechtmair id_est Brec & Soradh & Mogh Corb.
‘Cúich agaib dingbhus dím Nuadha Derg mac Dáirine, oide Eógain?’
‘Misi sin,’ ar Ros mac Imchada mac ríg Ulad.
‘Cúich aguib dingbhus dím Flann mac Fiachrach sen-athair Moga Nuadad id_est athair a mháthar?’
‘Misi sin,’ ar Asal mac Cuinn Fhéinnedha, taísech teghlaigh ríg Érenn.
‘Créd léicthi am chomair-si & a comhair Chonaill?’ ar Conn.
‘Léig as ai-le, a aird-rí,’ ar iad-sumh, ‘ní bia comrac cotruma áirithi foraib-si, acht cothugad & commaídem écht & laídhedh laochraidhe’
Imthúsa Moga Nuadad, do-berar ós aird.
Do-chuaid a n-inadh oirechtais & tángatar maithe a muinntire chuigi, & do gabh 'gá n-agallaim, & is ed do ráid riú‘An fhuil a fhis aguib-si,’ ar sé, ‘nachar damadh síst nó sealaidhecht da bar sinnseraib um an oilén sa ó dha bádar dá mac Mhíled igá h-imchosnam re 'roile id_est Éiber & Éiremón, ar éigin, & nár damadh cunnradh nó comroinn dúinn di; & dá thrian ar leithe féin d'Érinn i n-ar n-agaid-ne tré fhuath & tré fhír-mhisgais?
Agus dá derbadh sin dobudh ferr dúinne trí catha egair i n-ar n-agaid iná tegasg mí-rúnach Maicniadh & comairle chealgach Chonaire, & sinn ar ngabáil a ngiall, & a feidhm & a fognamh le Conn i n-ar cert-agaidh.
Gurub aire sin tucus-sa Espáinigh & allmaraigh lim a n-Érinn, ós iad nach tréicfedh sinn amail do-rinne Maicniadh ar sechnai-ne le sanasuib Saidhbhi & mar do díchuir Conaire ar cairdes le suan-laighi Sáraidi; & dob éigen damh-sa, an tan do recsad Leth Moga m'anam & mh'inmhe ar dhá ingin Chuinn, imarcraidh allmarach do thabairt lim do chaithemh & chosnam Érenn do Leth Moga & do Mhuimhnechuibh, ar teithed co ndingnedh Conn biataigh iar mbunadhas díb & co cuirfed fo daír-chís dúr-fhoghnamha iad.
Agus is ed dob áil dam-sa don dula sa, gan dochar ná daír-chís d'fhágbáil ar mh'fhine tar m'éis, acht nert Érenn do beith againd gan imresain, madh rathmar ar réim, & a beith ag Conn gan chuideachad más aigi anfas; & ar fír bar n-einigh rib-si,’ ar sé, ‘cosnaidh co maith an flaithes sin da bar tuathaih & da bar n-oighredhuib’
Do fhreagradar-sum sin dó & is ed adubhradar, ‘Fúicfidir sinne uile ar fódaib nó ar faon-laighib nó fáicfemait oirechas agat-sa, a aird-rí, don dula sa.’
Dóigh ámh fá báidh bráthairsi leó-sum ann sin, & fá rún urlam én-duine, & fá crithnugad troim-threóid re muc-báidh a mór-thorc.
Agus nírb ingnad dóib-sim sin, dóig ba loisi lítha luamairecht an tí do boí ann sin, & ba h-édáil chabartha do churadhuib a chosnam, & rob indeóin cothuigthe do Leith Mogha an mílidh sin.
Uair dob é in ail fhuirmedha & an uaitne óir & an leg lóghmar & in dos dídin & an fhulacht fhínemhna co fírindeach an flaith sin; ba lán na talmanna dia thairm, ba faílid muir & tíir dá thoidhecht.
Is ann sin ráinic Eógan d'innsaighi a phuibli, & nír chian dó ann in tan ad-chonnairc dá indsaigid na trí badhbha bél-ginacha, & na trí h-arrachta fuachdha frithire folt-gharba.
Trí mailgi fraochda for-garbha, gan deithbhir gan dealugad, ar fiarlaíd gacha h-aighthi ainmhigi odhar-duibe, ag tuitim & ag tathaighidh ar n-a glenn-shúilib geil-derga gruadhlaig-ísli.
Trí sróna creimennacha cuas-fhinnfadhacha ag na caillechuib.
Trí tengtha lista labarthacha lán-doilghi leó, co ngráin nguil & co n-uathmaire n-éighme & co neimib naithrech for a n-éighmhibh.
Sé láma brodla bun-chaola barr-gránna buidh'-ingnecha ag na badhbhuib sin.
Sé cosa caol-arda cnámh-lomma cam-ladracha ag na caillechaib sin.
Gur gráinighedar na flaithi risna fuathaib sin ‘Can as tegaid na mná úd?’ arna maithi.
‘Táncamar a céin lér cumachtuib,’ ar siad.
‘Ráidhidh rinn bar cumachta,’ ar Eógan.
‘Adérum,’ ar iad-sum ‘id_est muir for arduib, & snechta for talmain, & lasracha lethna for lebar-maighib, & claochlód crotha for cenélaib, & siabradh sídhi for saor-chlannuib, ar n-eladhain-ne,’ arsiad.
‘Dar ar cubhais ámh,’ ar Eógan, ‘ní dísgirecht deg-ban sin; & ráidhidh rinn bar n-anmanna.’
‘At & Lann & Léna sinne, trí h-ingena Truaghna a tréiniathaib Treagha, & táncamar do thaisbénad do bháis duit-si, mar thuitfi isin chath sa.’
‘Oraib féin & ar Chonn bar célmuine,’ ar Eógan, ‘id_est bar n-aird-mes a n-aér, & bar corbad a crannaibh, & neimh bar célmuine ar clochaib, & ar tonnuib mara bar mí-rún.’
‘Ní fír duit,’ ar siad, ‘nír sechnadh & ní sechóntar sinne, & ní fáistine ar luach nó ar lán-chomaidh do-nímaíd ná luadhmaíd, & ní techtairecht do chinn chomadh chanmaíd.’
Agus at-bertatar so ann:—
Sgél lim dúib, éistidh ris, fír do grés, treathan truagh, greathal gér; mairg gus tic laithi in Luain; tonn tar tír mar Chonn cruaidh, nír gab aon aslach uadh.
uadhmar magh, magh medh sgél; biaidh imad nguil, biaidh imad ndér; mairg d'fhir ro-s-an nár nár sgar re sgél Sgél Ráncadar na h-arrachta sin iarum co h-airm a raibi mac ríg na h-Espáine, & adubhratar so ann:—
Cloistecht re cruadh-maidin co mesgfaither corr-shlega re fighar fidhbaidhi; fir Midhe mí-roinnfidh imad óg oirrlighfidh, cirrfaither cruadh-churaidh, sluaigh Chruachna coibéra, do shéla dil daltasa, máil Mumhan maidhfider, nert Mogha mór-thoirnfidh, taoth Fraech a fer-chosgar le mac Úna innsaigech; daíb ní ceól cloistechta.
Cloistecht.
‘As, as,’ ar Fraech, ‘ní fír dhuit, ní fis fuarais; romad dod ro-grádh, tar h'éis t'écraide’.
Ráncatar na trí mná serbha siblacha sídhe sin rompa co h-airm a roibe Conn, & is ed adubratar agá gresacht, ‘A aird-ri,’ ar siad, ‘do les ad lámhuib, & do gráin it gnúis, & do chonách id chémanduib, & do chosnam id chath, & do rath at réimennuib.
Uair atá oirechus Érenn etarbuas uasad mar bís fód fabaill ar folumain; uair do lenatar dá ainm oirderca Éiri da bar coiméirghi don chur sa id_est Leth Chuinn & Leth Mogha’ Agus adubhairt Lén an laoidh so sios ann:—
Táinic maidin, maith an sgél, mar adeir Lann agus Lén do-bhéara an sgél cédna cain iomrulla écca Eóghain.
As í Leath Chuinn, id-chluine, budh thuaith go Tuinn Rudhraighe; an leth oile, soirbh an slad, as í Leath Mhogha Nuadhad.
As mithidh dol i n-a ccenn, a mhic Morna na mbéimenn; an mhaidin chaomh go nglóir ngrib, as maith dhíbh an tráth táinig.
Cidh trá acht ó 't-chonnairc Conn néll na maidne muiche suil do fhágaibsed réltanna aér, ráinic roime gan fis gan airiugad cusan longphort a roibe Fraech fithnasach mac ríg na h-Espáine, & sé féin & a fiche céd Espáinech a longphort ar leith ó chách i n-a shuan chodalta; & ro gáiredh umpa & do gab sluag Cuinn agá n-oirlech co h-arrachta.
Agus is ris do éirigh Fraech, re sestán na fer & na faobar, na n-écht & na n-espad i n-a thimchell.
Ro éirigh Fraech co h-aithmélach as a phupaill, & ní thárraidh a threalam acht in lám-arm do bí fá láim aigi, & do chaithestair eisen co h-arrachta re h-imbualad & re h-urlaidhe ar curadhaibh Cuinn, co torchratar céd laoch don ruathar sin le mac rígh, na h-Espáine.
Co tarrla Conn & Eochaid Én-shúla i n-a agaid dó, gur fhothraicedar in dá laighin le nertuib a lámh isin laoch-mhílid; & tuc-san dá ghuin áithesacha orro-sum, gur bris a n-éidedh gan fuirech & gorbo baogal báis re féghadh gach áladh díb sin; & ní comthrom a comrac, uair ní roibe acht léine il-delbach ór-shnáith fá mac rígh na h-Espáine, & do bátar in dá laoch eile éidighthi ó bhonn co bathais.
Co torchair mac ríg na h-Espáine isin chomlann sin le Conn & re h-Eochaid Én-shúla Agus tucsat sluaig Chuinn gáir chommaídhme a cosgair ós aird, & is í an gáir sin do dhúisig Mog Nuadad co n-a shluagaib, & do éirghedar ann sin, & ní ráinic leó a trealmha catha do chórugad nó do chengal an tan do gabatar catha Cuinn ar a n-oirlech.
Agus ní ar tlás dó do-chuaid sin ag Eógan co n-a ard-shluagaib, acht ro thuaircsed catha Cuinn a cédóir, & ro chathaighedar co fuilech créchtach cró-linntech re forbartuib ferg & re medhrachuib misgne & re h-anfad a n-aignidh.
Gur suidiged um gach rígh dona rígaib sin sonn lethan leabar-daingen do roighnib sgiath n-óir-thiug n-eochair chraobach co macuib aird-ríg agá n-imarchor, & do bocóidib dealb-núidhe dath-imdha, & do thuluib sgiath sreth-chaín slabhradach, & d'fhaobraib colg & craísech & corr-shleg Gurbho cenn a loisi luaimnigh lebar-deirg le mór-gaothaib Márta, & gurbo h-áradh re h-olc, & gurbo dréim re díberg, cenn do chur in gach mbróin sesmuigh sleg-aigbéil díb sin re gresachtuib uathmara a n-urradh & a n-aird-rígh ac laoidhed na laochraidhe, & re caismertuib com-arda a curadh, & re gréchaib & re golfadaig na mbadhb siblach sian-gránna, & re saíb-eitellaib na mbrain-én mbreic-cícar oc innisin uilc & oc urnaidhe áir, & re tighe na cethand dona caolarmaib ro díbhraigedar na curaidh dá céd-chuindscleó Gurub ann sin ro toirned leó-sum doire ruadh-ghlas ro-neimhnech d'fhedhaib cruaidhe crann-tréna sech bhilibh na sgiath mbadhba isna bruinnib; gurbo crannach réidh righin ro-thrén recht-aigbéil mar do seólad & mar do suidhiged na h-airin límhtha lethan-géra a formnaib & a fír-thaobaib araile, gur fosaighid cosa curadh re comlann & gur luathaighid lámha re luath-builledaib.
Ro médaighid ferga fer ris na fedhmannuib sin, & ro minaighid lúirecha lán-derbhtha re bruth & re tesbach na trén-míled ó imarcaid a n-imbualta; gurbo fuinneóga siltecha súgh-ruadha ochta na n-ánradh ar n-a tollad le h-imarcaid na n-arm isin imghuin, & ro cheisedar na flatha ar n-a fedhmannaibh; gorbo saigin buirb ar baoth-mhacaib a mbéimenna, gur combrúighid cathbairr dá cruadh-buillib & gur h-athchumaid aighthi na míled móir-menmnach ó aithighidh arm & faobar 'gá n-urlaidhe.
Gurbo linnti tiugh-fhuara téchtaidhe a n-íslib & a n-eitrighibh, na linnti & na srotha fola foir-deirgi ro shilestair i n-a mbuinnedhaibh borb-ruadha a h-áladhaib na curadh díb línuib.
Gur thoirnetar brain-eóin chír-dhuba craes-derga ar corpaibh curad & ar ochtuib ánrad isin irghail sin, & ro fháiltigedar badbha béil-derga re fairsinge na feóil-édála fuaratar.
Acht atá ní chena, fá luinne air an esargain sin & fá h-ár gan áirem & fá cepach gan céill & fá coimh-fherg gan cobair & fá díghal díthaighthi deg-daíne an bráth céd & cenn & colann do fágbadh ann sin a fothraicthib fola & a n-adhartuib uilc & a sruth-linntib cró Is ann sin táncatar secht mic Shicir co n-a sluagaib ó chath Eógain Taídhligh fá throim-fherguib, nó co ráncatar ar lár-mhedón catha Cuinn, & do-rinnedh leó raona lethna do láithriugad & doirsi díchra don dergruathar sin.
Go tarla riú trí meic Conaill Chruachna id_est Corc & Connla & Cédghein Cruachna, & is é tarla riú ar tús do chlainn Chonaill id_est Cédghein Cruachna, & ro chaithestair re macuib Sicir a shaothar gur ghon gach én-laoch aca a chéile & eisin.
Fá h-ingnad le macuib Sicir nert én-laích d'fhás nó d'fhorbairt orra féin mar sin, & tucatar secht ngona a n-énfhecht ar Cédghein; & do thuigestair Cédghein nár thrén tabaigh a aicme ar cairdib clainni Sicir, & nár fherr leis lucht a érca agá agra iná sé féin dá innechad orra 'm an am sin; & tuc secht ngona gáibhthecha orra-séin gurbo doras báis gach guin díghla díbh-séin.
Is ann sin táncatar dá mac oile Conaill gusan cath-láthair catha sin id_est Corc & Connla, & do thógbatar mic Conaill a n-aignedh ós cách ann sin, & tucatar tuarcain fherdha fhortamail do béimennuib troma ar na tréin-fheruib sin, gur fhágbatar i n-a tamhnaib sgaílti sgiath-roinnti an móir-sheiser míled sin ar mbuain a cenn dá collaib Is ann sin táncatar secht mic Doghair co n-a dámhaibh ó chath Mogha Nuadad co lár-medón catha Cuind, & do-ratsad comach coitchend ar na curadhaib, co tarla dá n-indsaigid cóig mic fherdha Feidhlimidh id_est Fiachaid Araidhi & Bícis Caoch & Curraíne, Eochaid Finn & Fiachaid Súighdhe; & gérb iat-séin nírbhu urusa fritháilem a ferg co n-urraind dá n-athardha umpa.
Ro gonait & ro dergait, ro marbait & ro mughaighid secht meic Doghair don debaid sin Cidh trá acht ó 't-chonnairc Eógan Taídlech a maithe agá mughugad & a dheigh-fhir 'gá ndíthugad & a churaid 'gá cirrbadh & a óig 'gá n-uaitiugad, ro lingestair buinde rod rechta isin rígh-mílid, co nár thuill i n-a chorp a chédfaid re áirem a écht & a esbadh i n-a fhiadhnais; & táinic roime i n-a thoraind fhergaigh fhorránaigh fhaobhraig fheochair-galaig dá n-agra.
Uair is é a thres fá tend, & a chith fá cruaidh, & a fherg fá h-egal, & a thuinnsium fá teidhm, & a ghaisged fá gábadh, & a a dhíberg fá díth.
Mairg tarla fá imlat a arm & a aigenta an uair sin, mana thegmadh chuigi cath coim-thiugh, & cind chroma, & cliath choim-neirt, & sgéith gan scuchad, & freagartha ferg, & nert-ghabáil námhad, & aigenta uaille, díchracht díbergi.
Gur fhácaib dá éis ar cuartugad an chatha an t-ár-shlecht oirlighthi, & na colla cirrtha cró-thesgtha, & na buidhni feósacha faonmarbtba díchendta dubh-gorma droch-cóirighthi; & rob imdha uadha re h-edh n-ath-gairid féinnidh fras-ghonta, & treóin ar tuisledhaigh, & beóil ar mbán-ghlasadh, & dóiti drom-ghonta, & cosa ar cam-luamain, & brugaid broinntesctha, & baoith ar buadhnasaigh, & óig a ndíth bhethad Ó 't-chonnairc Conn an ainigin tuc Mog Nuadad ar a chathaib & ar a chéduib & ar a churadhuib, ro fhuagair do Gholl míleta mac Mhorna Mog Nuadad do chosg do chách amail ro gheall; & ro shechain féin a chomrac, uair do thimchill Mog Nuadad fá naí an cath agá iarraidh do dhígail a fheirgi & a anfholad air.
Agus is é leth do-chuaid Conn ar a imgabáil a mesg chlainni mire Morna, uair tuc Eógan dá bréithir dá faghadh Conn a n-inat ghona nó imbualta nach bérdaís fir Érenn uadha é & ro mharbh imarcaidh laoch i n-a lenmhuinn Ó 't-chualaid Goll mac Morna guth in aird-rígh agá gresacht, táinic roime i n-a ruathar churadh co h-airm a roibhe Mog Nuadad, & sé ag traethad thrén & ag bádhadh bidhbadh & ag uaitiugad aicmedh & ag díthugad deig-cenél; & ó ráncatar in dá leóman lonna ledarthacha luathgnímacha sin dochum araile, tucatar dá thoimhde fherdha fheramhla dácraísechuib crann-remra isna croimsgiathaib, gurbho h-oirbedha tretholla tres-brúiti na troim-sgéith ó na toimhdibh sin, co nach roibe dín fir re ferg nó re fognamh isna sciathaib sin, acht a tuitim uile i n-a mbomannaib fiar-bristi dona feruib.
Agus ó 't-chualatar sin na deich céd curadh do macuib rígh uaisle na h-Aisia ro bátar a teglach Eógain, táncatar a furtacht Eógain, & ro marbsat mórán do míleduib Cuinn & do chlannuibh Morna, & do thuitsed i n-urmhór féin and Do éirigh menma Moga Nuadad ann sin, & do-rinnedh leóman uasal Afracdha dhe fá coiméirghid cuanarta, nach lamhthar do lámhugad; & do chruadhaig in comhlann ar Goll, gur ben a iachtadh míled as.
Ó 't-chualatar clanna Morna sin fá doilig leó Goll do beith isin éigin sin, & táncatar co dána dúthrachtach a fóirithin Guill, & tucatar guin gach aín-fhir ar Eógan, & tuc Eógan comaín a ghona do gach laoch aca-san, ampersir; do fhreagair a chomlann do Gholl.
Is ann sin táncatar a fóirithin Eógain na deich céd laoch Lochlannnach ro bátar i n-a theglach, & do-rinnedh leó sin forrán ar flaithib & comach coitchend ar curadhaibh, & do thuitset a n-urmhór féin ann a fiadhnaise Eógain Is ann sin táncatar trí rígh roda rechtmara do chairdib Moga Nuadad isin irgail id_est Tresmhaol mac Dolair & Laighnend Tuir Breogain & Ailill Tuir Nemhruaidh, co tarla dá n-innsaighe trí h-onchoin ogla échtacha do chairdib Cuinn id_est Breac & Soradh & Mogh Corb; & do gon cách a chéile díb dá craísechuib crann-remra, gurbo créithir chom-tholla na cuirp ó imghonuib na craísech, co dtorchradar díb línib i n-a cosrachaib cró.
Is ann sin táncatar dá rígh mera menmnacha d'fhírchairdib Eógain dá n-innsaighe id_est Flann mac Fiachrach, a shen-athair, & Nuadha Derg mac Dáirine, a oide; & do-rinnedar sin urlaidhi agarbh ainiarmartach & cepach cirrthi do churadhuib cros-roinnti a timchell a tigerna.
Co tarla dá n-innsaighe Asal mac Cuinn Fhéindedha, taísech teglaigh rígh Érenn, & Ros mac Imchada mac rígh Uladh, & do thuaircset a chéile co gáibhthech guasachtach, co rabatar taíb & ochta & asnach co h-eslán esbadach acu ón imghuin & ón urlaidhi sin; co torchradar urmhór na céd & na curadh 'sin chom-thuitim isna comlannuib sin i n-a n-esair an-abaid ar n-a n-athchuma Ar toitim na triath & na tigernad do gach leith do na laochaib sin ar an láthair sin, do thuicistair Mog Nuadad imad a escarat i n-a fhogus, & a threóin & a thréin-fhir ar tuitim, a allmaraigh & a dheóraidh ar n-a ndíthugad.
Do línustair uaill & méd menman in mílid sin risin móir-éigin sin, & do ruithnighedar a gruaidhe amail gnáth corcra, & ní thuc dá úidh decra ná doilges na cnedh & na n-álad boí fair, gérbo h-imdha iad-séin uair doba náirighe leis iná cath do chlódh fair & a muinnter do mughugad and, in tan do-beiredh dá úidh co tuitfed le h-amhus nó le h-aon-laoch nó le fer formála isin doman uile; & is ed do ráidh, ‘Comrac fir re fer co trásta agum,’ ar sé, ‘& comrac fir re feruib anois; & ag so mo briathar ris, ámh,’ ar Eógan, ‘co mbia 'n-a dhí-chreidem & 'n-a éiliugad ag sochaidib re deiredh ndomuin amail díghélat-sa m'fherg & m'anfholaid isin ló bágha sa’
Do éirigh a uaill & do ardaigh a aicnedh 'm an am sin & do fhiuchatar a fholanna uaisle, & do thuairc & do thimchill Goll amail thimchellas féthlenn fidh nó seabac énlaith, co tuc Goll a osnadh écomhlainn ós aird.
Is ann sin táncatar trí deichneabair diana dásachtacha dá choirp-fhine féin a fóirithin Guill id_est clanna Morna móir mic Garaidh Glún-duib, & tucsat arís guin gach énlaích ar Eógan, & ní dechaid duine díbh-séin gan guin díghla ó Eógan; & do fhregair a chomlann do Gholl.
Táncatar colamain tenna na Temrach co nertmar náimdidhi d'innsaigid Eógain, & tucatar a n-uaisle-séin uile guin gach én-fhir ar Eógan, & riacht nech acu san gan álad ó Eógan; & do fhreagair a chomrac do Gholl.
Táncatar comaltadha Cuinn iar sin co h-Eógan & tucatar guin gach éin-fhir fair, & tuc Eógan cumaín a ghona nó ní is uille do gach én-laoch aca san; & do fhregair comrac Guill gan fhuarad dá éis.
Is ann sin tuc Goll a ilach míled ós aird, & freagrais Conall Cruachna, rí Connacht, sin, & gonais Eógan, & ath-ghonais & tres-gonais Eógan eiséin ar n-a aithne gurbo h-othar eacute;ga dá éis é.
Bliadain dó agá leighes a Cruachain, & fuair bás fá deóidh do neimh na n-áladh sin Eógain Is and sin táinic Conn Céd-chathach a coinne Eógain ó 't-chonnairc an ainigin tuc ar a mhuinntir.
Goll isin éigin chomlainn a roibe, & Conall Cruachna i n-a écht uadha, & in t-ár tuc ar clainn Fheidhlimidh Rechtmair & ar clainn Morna & ar teglach Cuinn féin.
Agus nírbo coinne sgíth-beg sgáth-uaimnech in dá aird-rígh sin ag rochtain araile, acht ba sádhudh dá chloch ndílend mar do chongbatar a croidhedha re cruas & re coimfherg a chéile; & nó go n-áirimhther gainem mara nó duille fedha no fér faithchi, ní ráinic & ní ro árimh ar thuit do láim Eógain isin irghail sin.
Agus do thinóiledar an sluagh uile 'n-a urthimchell agá oirlech, & táncatar trí caogaid mac ríg Muimnech id_est do Mairtine Muman, chuigi, & ro sháidsed sleg gacha fir ann, & do marb-sum caoga díb-sium Is ann sin tuc Conn tulcán toirrsi uadha ann don chraísigh catha ro boí i n-a láim, co ndechaid trít ó ucht co formna; & ní ráinic leis an tshleg do tharraing an tan do thoit féin a cosair chró & manaís mór-nemhnech Moga Nuadad trít ón taoph co araile de.
Agus nírb ingnadh a thuitim isna táim-néllaib sin, uair do bhí caoga cnedh com-marbthach neoch fá cnedha báis & baogail fair ó láimh Moga Nuadad ó bonn co a bathais, gurbo fuighell gae & claidim d'Eógan hé.
Do sháidhset a slega uile a n-Eógan an lín do thuill i n-a thimcheall díb, gur thóguibset a n-airde ar a slegaib hé & do-rónsat guin ghalann de, co torchair leó ar in láthair sin; & do léigset a ilach cornmaídhmi ann sin.
Agus adubairt Goll, ‘Léiccidh ar lár an laoch-mílid,’ ar sé, ‘& ní bás midh-laích aige.’
Agus ar toitim Eóghain do thuitset dá oirrígh Muimnecha dá leth-taíb id_est Laighell Luath-builledach & Fiacha Baicedha.
Ro imthighedar ar mhair do Muimhnechuib & d'allmarchaib, & nír lenadh iad, uair gach nech nár marbadh do chathaib Cuinn ro bátar a ngonuib & a fuilibh innus nach roibe naonbhar in-gnímha nó in-shibail díbh Ro éirigh Conn as a thaisib iar sin, & do gabad longphort leis ar Muigh Léna an adhaigh sin; & do bátar ag tabairt tesmolta Eógain Taídhlig ós aird, & gach nech ag adhlacadh a charad & a dheirbh-fhine féin aca; & doba mhór an-aíbhinn in obair sin.
Ro fhácaibset eólaig gur mó do thuit do Leith Chuind ar Muigh Léna iná do Leith Moga, cidh ar Leith Moga do muid & gidh é a tigerna do thuit.
Agus is ed deimhnigid ughdair gur mó do thuit le Mog Nuadad i n-a aenar díb iná leis in tshluag uile ó shin amach.
Agus ro bátar co subach dubach amail fher serraigh an adhaigh sin id_est subach Conn in tan do-beiredh dá úidh Eógan do thuitim leis & Éire do chosnamh dó féin dá térnódh dia ghonaibh; dubach dobrónach uile iad, cnedach, osnadhach, o theinnes a cnedh & a n-áladh & ó díth a carat, & ó; mbeith féin ainmhech esbadhach.
Táinic Conaire mac Mogha Lámha chucu ar n-a mhárach, & do fher Conn fáilti fris & ro fhiarfaig de cáit a roibe Maicniadh mac Luigdech.
‘Atá ag Rosaigh na Rígh thes’, ar Conaire, ‘& ní thibra sé taeb rib-si nó go fagha sé éraic Eógain Mhóir ampersir maithe Muman uaib, & Sadhb ingen Chuinn mar mhnaí’ Iar sin do fhiafraigh Conaire sgéla an chatha dhíobh, & do innis Fer Doghair draoIsin dó; & id-bert an laoidh ann:—
Mo-chean Conaire cuanna, níorsum duine do éra; inneósad mar do-chuala sgéla an chatha ar Magh Léna.
An torc trom ar ghoil ngníomha do ort Conn ar Magh Léna dreach Mogha fá grís ghlámha, dámha & fir fá mhéla.
Do thuit ann aon-mhac Éibhir ó thángadar toisg uabhair fuairsiod ann a ndíthughadh ó churadhaibh a Cruachain.
Do thuit Eógan lonn linne, agus Flann tré ghlonn ngoile do thuit an taoibh-sheng tinne, agus Laighneann Thuir Breoghain.
Ader-sa riot gan rubha do thuitsiod saoithe seana, bfuilmíd sunn ar subha do theacht sonn is mo-cheana.
o. ch.
Tarcaidh Conn ríghe Mumhan do Chonaire ann sin.
‘Ac etir’, ar Conaire, ‘tabair do Maicniadh an ríghi, uair is é atá aimhriarach duit, & is lór lem-sa rígh-dhamnacht Mumhan.’
‘Beir-si bennachtain, dá chinn sin,’ ar Conn, ‘& gura tú fén gabas cennas Érenn & Alban tar mh'éisi-si.’
Agus do fíradh ar chan Conn ann.
Do chuirset sein-Eochaid éiges uathaib co Maicniadh, & táinic tar a comadhuib dó id_est éraic Moga Nuadad & ríghe Mumhan, & Sadhb ingen Chuinn do mhnaí; & ad-bert sein-Eochaid éiges in laíd ann:- A mic, déna síth re Conn, fó a ghlonn, imat a thriath co nach tuca fraig re fraig ná colg fri colc don mál liath.
Éta duit céd ngabar ndonn co cúl trom ó sech gach aín éta duit, a dhegh-dhóid dheis, ao fri feis, ferr gach maín.
Éta duit céd ferb re h-as ar in leirg, ro-fes, a fhir; éta duit céd ech as srian co nert niadh, is coisg do ghoil.
Éta éraic Fhideic Móir, sgiath óir & imell n-uim; éta iath re h-Eiscir n-Uill le méd do ghluinn sceó do muir.
Éta duit céd mogad ndaor re dénam aodh co nirt chruaidh éta duit céd colg is sleg a ndóitib fer re díth sluaig Éta duit Sadhb ingen Chuinn, fó a boill dingbála deit; techt a rígh Themrach dod réir ná meadhradh do chéill, a meic.
mic.
en.
a Is amhlaid imorra do baí Maicniadh ann sin & deiscert Muman uime ó Shliab Chaín co fairgi; & tuc Maicniadh seóid & maíne do shein-Eochaid éiges; & táinic Maicniadh & maithi clainni Dáirine co Magh Léna leisin éiges, airm a roibe Conn, & do-rónsat sídh ann sin.
Targas dá chóiged Muman do Maicniadh ann sin, & nír ghab-sum sin, acht a roind co cert etir sé & Conaire; & do roinnedh Mumha ar dhó dóib ann sin, & tucsat gialla do Chonn.
Agus táncatar co Temraig iar sin, & tucadh Sadhb ingen Chuinn do Maicniadh, & tucadh seóid & maíne do mhaithib Muman, & táncatar dá tighib; & do bí Éire ann sin ag Conn gan cumsgugad.
Ráinic Derg Damsa draí Eógain roime iar sin co h-airm a roibe Sída ingen Fhloind mic Fiachrach, máthair Moga Nuadad, & sí co taidhiúir tuirsech déis a fir & a h-athar & a mic maith, a Ráith Chianaigh a Feimhen-mhuigh a n-oirrther Muman; & ní ráncatar sgéla derbha Eógain nó a oidhedha d'innsaigid a máthar co táinic in draí.
Agus do ghabh sí 'gá agallaim, & ad-bert:-Sída Sgéla let, a Deirg Damsa, imthús in dá anglonn-sa?
Cinnas térnadar na tuir, Conn is Eógan a h-én-muigh?
A ben, ná fiafraigh dím sgél, fann sinn gé dho bámar trén; co bráth ní fhaicfi do mac, aird-rí Mumhan, Mogh Nuadhad.
Créd do-chuaidh in mhedair mór do bídh um Eógan ag ól, curaidh Cliach, cobhlach fer Fáil, loinges armach a h-Espáin?
Fichi céd táinic ó thigh Fraoch Mílesach mac Éibhir do thuitsed le mac Úna is le h-Eochaid Én-shúla.
An uair do bámar, fá gnaí, ar caín-mhaighlerg Maighe h-Aí, mac amail inac Mogha Néid ní fríth d'éis Logha a lethéid.
Fuaramar Conn a n-uathad a Tuillsci do thaobh Chruachan; dob uathad a cenn naí cath curaidh Cruachan, fir Themrach.
Adubairt Conall re Conn, 'roinnem in chrích co comthrom; do mac Mogha Néid andes, léig a rogha red reimhes Do éirig ferg a Conn chas, do chagain crann a gaí ghlais, do shámaig a ég fo secht ré n-Érinn do roind éinfhecht.
Atracht Conn ré n-a chath chruaidh co tuc a chlé re Coill Ruaidh, gur gab longphort 'n-ar comair a taíb Ghlaisi Imomhain.
Eagail linne Conn Cruachan.
do léim oraind le h-uathad; egail le sluagh Cuinn chubaidh na dronga sa a Des-mumain.
Atracht 'n-a réim Conn Cnodhbha co tuc a druim re h-Odhbha; léigmíd-ne a lenmuin na fer co h-imlib oirrthir Laigen.
Ann sin do roinnsem Éire ó tá in t-Áth Cliath go a chéile gur ghabsum a Muigh Léna bámar cuibhdhe cóim-thréna.
Ní sgaramar dár ngail ngúir gur chlaidhemar aile n-úir; gor thógsamar trí rátha robsad buana bith-ghnátha.
Do-riacht chugaind Conn cródha ceithre catha com-móra; gabadh longphort-nír lugh lem—
mar throm-thorc dó, mar dílend.
Conaire Caem cliamain Cuinn, is Maicniadh nár fhaom urruim, do thréigedar gan bháigh mbreth Eógan caom tairbthech Taídhlech.
Táinic Conn na céd curadh co moch fá maithib Muman & na tréin-fhir ro thagh, as suil do éirigh Eógan.
Atracht Fraech, ór buidech badhb, do chaith co luath a lám-arm a tús an gábaidh go gar, ó nach tárraidh a threalamh.
Tucatar sin, leth ar leth, aghaid ar Eógan Taídlech; a thorann nír mhaoth 'sa magh, gur thaoth Conall le h-Eógan.
Air cur air Connacht um Chonn d'Eógan Mór fá cruaidh comlonn, ar ndíth a deóradh fá sech do fríth Eógan go h-uaignech.
Trí caogaid dár dual ríghe do rígraid Muman míne, gur gonatar mál Midhe do shluag mer na Mairtine.
T'athair-si Flann, mór in sgél, cath ar maigh don rígh ro-thrén;
Fiachaid Baiced, Eochaid tenn, atáid na laighell.
Ní mór:
Conn mac Feidhlimidh arm-ruaidh; ní biú nís sia 'gá séna, is iad sin ar n-aird-sgéla.