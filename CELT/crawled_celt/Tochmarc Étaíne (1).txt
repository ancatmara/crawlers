TOCHMARC ÉTAINE a thaigi & a gríanan co senistrib solsib fri techt ass & tobreth tlacht corcra impe & imchuirthe in gríanán sin lasin Mac Óc cach leth no théged & ba and contuiled cach n-aidchi occa chomaitecht do airec menman conda tanic a sult & a feth.
no línta in gríanán sin do lubib boladmaraib ingantaib combo de forberedsi di bolod & blath na lubi sainemail logmar.
Atchúas do Fuamnaig a ngrád & a mmíad doratad di lasin Mac Óc.
Asbert Fuamnach fri Midir congarar deit do dalta co ndernsai chorai frib dib línaib & co ndechos for iarair Etaíne.
Dotháet techt co Mac n-Óc o Midir & luidsi día acallaim & dolluid Fuamnach timchell calléic co mboí isin Bruig & tobert in n-athaig cétnae fo Etaín conda bert asa gríanán forin fúamain forsa rabi ríam co cend mbliadna fo Herind conda timart athach gaíthe ar thrógi & lobrai conda corastár for cléthe tige la Ultu i mbátár oc ól co torchair isin n-airdig n-óir ro boí for láim mná Etair in chathmiled o Inbiur Cichmaine a coiciud Choncobair conda sloicside lasa loim gabais asind lestur co mbentai? suidiu foa broind combo ingen iar tain.
Dobreth ainm di id_est Etain ingen Étair.
bliadain déc ar mili trá o gein tuissech Etaini o Ailill cosa ngein ndedenach o Étur. Alta iarom Etain oc Inbiur Chichmuini la hEtar & id_est ingen impe di ingenaib tússech & ba hesseom noda biathad & no n-eted ar chomaitecht Etaini a ingini do gres.
Lá n-and doib a n-ingenaib uilib isind inbiur oca fothrocud co n-accatar in marcach isa mmag cucu dond usciu.
Ech dond tuagmar foran forlethan casmongach caschairchech foa suidiu.
sídhalbrat uaine hi filliud immi.
léne fo derginliud imbi.
eo óir ina brut rosaiged a gúalaind for cach leth.
Scíath argdidi co n-imbiul oir imbi fora muin.
Scíatrach argit and.
tul n-oir fair.
sleg coicrind co fethan óir impi o irlond co cró ina laim.
Folt findbudi fair co hetan.
Sníthe óir fria étan conná teilged a folt fo agid.
Assisedar sist forsin purt oc deiscin na n-ingen & ro charsat na ingena conid and asbertsom in laid seo sís Etain indiu sund amne oc Síd Ban Find iar n-Albai eter maccaib beccaib di for brú Inbir Cíchmuini.
s hí ro híc súil ind ríg a topor Locha Dá Líg is í asibed sin dig la mnaí n-Étair hi tromdig Is tría ág dossib in rí inna héonu di Thethbí & báidfid a dá ech i llind Locha Dá Airbrech Bíat imda coicthe ili tríat ág for Echaig Midi íaid togal for sídib & cath for ilmilib.
Is í ro loited is tír is í archosnai in rig is í Be Find fris dogair is í ar n-Étaín iar tain.
Etain indiu.
Dochúaid úadib in t-óclaech iar sain & ní fetatar can dodeochaid lcid dochóid iarom.
O ránic in Mac Óc do acallaim Midir ní fornic Fuamnaig ara chiund & asbert id_est Midir fris bréc dorat in ben imond & día n-ecastar dí Etain do bith i n-Ére.
ragaid do denam uilc fria.
Domuiniur is dóig bid fír ol Mac Óc.
Atá Étaín ocom thigsi isin Bruig o chíanaib isin deilb hi tarfas uaitsiu.
bes is cuice forobart in ben.
Dotháet Mac Óc día thig fora chulu co farnic a gríanán nglainidi cen Etaín and.
Immasoí in Mac n-Óc for slict Fuamnaige co tarraid for Óenuch Bodbgnai oc tig Bresail Etarláin in drúad.
Fosnopair in Mac Óc & benaid a cend di & dobert lais a cend sin co rrabi for brú in Broga.
Acht chena iss ed islicht i nn-inud aile conid la Manandán ro marbait a ndís id_est Fuamnach & Midir i mac Bri Léith día n-ébrad.
Fúamnach báeth bá ben Midir Sigmall is brí co mbilib i mac Brí Léith ba láthar lan ro loiscthe la Manandán.
