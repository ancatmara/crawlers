Ceithri cathracha i r-robadar Tuatha De Danand ic foglaim fheasa ocus druidechta, uair is fis ocus druidecht ocus diabaldanacht ro fhogain doib.
it e-seo anmanna na cathrach .i. Failias, ocus Findias, ocus Goirias, ocus Murias.
Ocus is a Failias tucad in Lia Fail, fil i Temraig, no gesed fo cech rig no gebead h-Erind.
A Gorias tucad in claidheb bai ic Nuadaid.
A Findias tucad sleg Loga.
A Murias tucadcoire in Dagda.
Ceithri fiseda badar isna cathrachaib sin .i. Fessus bai h-i Failias, Esrus bai ic Gorias, Uscias bai a Findias, Semias bai a Murias.
Is aco sin rofoglaimsed Tuatha De Danand fis ocus eolus.
Sleg Loga, ni gebthea cath fria na fris inti a m-bid laim.
Claidheb Nuadad, ni thernad neach ara n-dergad.
O da berthea asa thindtig bodba, ni gebti fris inti a m-bid laim.
Coiri in Dagda, ni teigead dam dimdach uad.
An Lia Fail, fil i Temraig, ni labrad acht fa rig Erenn.
Ad-beraid, imorro, aroile do seanchaidib conid a n-dluim ciach tistais Tuatha De Danann i n-Erind.
Ocus ni h-ead on, acht a longaib na morloinges tangadar, ocus ro loiscsed a longa uili iar tuidecht i n-Erind.
Ocus is don dluim ciach bai dib side, at-dubradar aroile conid a n-dluim chiach tangadar.
Ocus ni h-ead iar Ar is iad so da fhochaind ara r' loiscsead a longa na r' fhagbaidis fine Fomra iad do fodail forro, ocus na ro thisad Lug do cosnum rigi fri Nuagaid.
Conid doib do chan in seanchaid:
Tuath De Danand na set soim.
Cait a fuaradar fogloim?
Do rangadar suigecht slan A n-druigecht, a n-diabaldan.
Iardanel find, faith co feib, Mac Nemid, mac Agnomain, D'ar mac baeth Beothach bertach, Ba loech leothach, lanfhertach.
Clanna Beothaich, — beoda a m-blad —
Rangadar sluag niath nertmar, Iar snim is iar toirrsi truim, Lin a loingsi co Lochluinn.
Ceithri cathracha,— clu cert —
Gabsad a rem co ronert.
Do curdis comlann co cas Is d'foglaim a fireolas.
Failias ocus Goiriasglan, Findias, Murias na morgal, O maitea madmann amach, Anmanna na n-ardchathrach.
Morfis ocus Erus ard, Uscias is Semiath sirgarg, Re n-garmand, — luag a leasa —
Anmann suad a s-sarfeasa.
Morfis fili a Failias fen, Esrus a Gorias, germen, Semiath a Murias, dind dias, Uscias fili find Findias.
Ceithri h-aisceda leo anall, D'uaislib Tuaithi De Danand:
Claideb, cloch, coiri cumal, Sleag ri h-aidid ardcurad.
Lia Fail a Failias anall, Gesed fo rigaib Erend.
Claideb lama Loga luidh A Goirias, — roga rocruid.
A Findias tar fairrgi i fad Tucad sleg nemneach Nuadat.
A Murias, main adbol oll, Coiri in Dagda na n-ardglond.
Ri Nime, Ri na fer fand, Ro-m-aince, Rig na rigrand, Fear ca fuil fulang na fuath, Ocus cumang na caemtuath.
Tuata.
