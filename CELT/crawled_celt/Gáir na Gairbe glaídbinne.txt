Gáir na Gairbe glaídbinne:
The Cry of the Garb Gáir na Gairbe glaídbinne glaídes re tosach tuinne; rátha aidble aíbinne d'íasc oc irshnám 'na bruinne!
Gairit lem mo chomainmne fégad lán línas múru: buinne rothrén ro Gairbe uis 'gá chor ar cúlu
Is súairc immar glecait-sium tuile is aithbe co n-úaire; imá-sech do-ecmait-sium sís is an-ís cech úaire
Cairche cíuil at-chluinim-se 'sin Gairb go n-glúaire geimrid; ra muirn móir con-tuilim-se i n-aidche adúair eigrid
Éoin chalaid co céolchaire céoilbinne a n-gotha gnátha; impa rom-geib éolchaire 'má ceilebrad cech trátha
Binn lem loin oc longaire ocus éistecht re h-aifrenn; gairit lem mo chomnaide ar drumchla Durthaigh Faithlenn
Is ríu-sein con-tuilim-se ar bennaib is ar barrgail; na céolas do-chluinim-se is airfeitiud dom anmain:
Céol na salm go salmglaine i Rinn Ruis Bruic cen búaine; dordán daim duinn damgaire do lecain Erce úaire
Codlad adúar áenaidche; éistecht re trethan tuinne; gotha aidble énlaithe d'fhidbaid Fheda Cuille;
Osnad gaíthe geimreta; fúaim doininne fa dairbre: géisid lec úar eigreta oc maidm tría gáir na Gairbe
Duilig trátha d'urmaisin i m-bentar cluic cen bailbe ra sían Inbir Dubglaise oc ra gáir na Gairbe
Muir na fairrge fograige timchell síar dorais Airbre —
gairde lim im chomnaide éistecht re gáir na Gairbe
Druim Lethet co l-línmaire dercain donna ar a dairbre; a mac alla is mírbuile fhrecras lem gáir Gairbe
Ess Máige Ess Dubthaige Ess Rúaid cos' reithet maigre gidat imda a turthaige binne fogar na Gairbe
Benn Boirche Benn Bógaine is Glenn Bolcán go m-bailbe mór n-aidche mór nónaide tánac fa gáir na Gairbe
Tonn Túaige Tonn Rudraige nídat imfhoicse a n-airde
gairde lim ná a n-urnaide éistecht re gáir na Gairbe
Taídiu thenn na tairngire binn a h-airdess co n-áine; in Tacarda ainglide —
ga h-ess as glaine gáire?
A Mo Ling na connailbe gus' tucus cenn mo báire go n-derna mo chomairge ar ifrenn as garb gáire!