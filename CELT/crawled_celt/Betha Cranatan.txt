Betha Cranatan
Feachtus do-deachaidh Cairpre Crom mac Criomtain go Dun Tulcha Aird id_est go tech Fínáin righ Fer Muighi do chuinghidh inghine a mathar fair id_est Cranatan inghen Buicin meic Cain Moir
Ocus ro ba maith le Finán sin; & rolá dá ghilla uadh go Dísert Cranatan ar lar Duibh-fedha id_est Cuainir & a brathair; & at-bertatar ria tíachtain do accallaimh Fináin
Tainic leo sísd ón m-baile & ro foillsighedh dhi an toiscc & ro fhiarfaigh cidh ar a rabhus Ocus ro raidh andara fer:
‘Bidh fada go f-finnfa uaim-si’
‘Ní rabh dot síol nech fhiarfóchus sccel’ ar issi
Ferg lai-siumh sin & do-cuaidh rompa go fada
Ocus ro innis an fer oile id_est Cuanir scéla dhi-si; & tainicc si don t-slighidh síar; & ros-creid go diocra do Dia & ro chinn ina menmain na raghadh go fer & nach millfedh a h-oige & ro athain nach leiccfidhe ar a comhairle féin h-i
Ocus ro bhen a dí súil as a cinn & dos-fucc i l-laimh na dí chailleach battar ina farradh id_est Mael Bracha & Laithche
Ocus do-ratt Maol Bracha an t-súil tuccadh dhi ina leine aici & tucc Laithche an t-suil ele h-i crann & cáennach becc fuirre
Ocus do-chuaidh an gilla rompu; & ro innis sgela d'Finánus; & eirgidh Finán go solamh & léiccidh an fhithcill bai d'imirt ar lár & ticc i n-acchaid na caillighe
Ocus an tan at-concatar na mná Finán ro raidh Cranait:
A Fínáin gé bé go tenn et reliqua
Ocus ro impo Finán & ro innis scela do Chairpre; & fa fercc mór la CairprIsin & at-bert go m-beanfadh a righe ó Fhinán ind
Ocus ro imtigh go Bithlainn risan abar Tulach Cuilennáin aníu & ro fhuirimh no ro shir biadh ar Chulchán id_est naem na cille; & ro raidh Culcán ag defires fris:
A rí Chaisil an maith lat O Chulchan a n-at-connac?
Barr biruir in faemha an proinn?
Ocus arán briscc Bithlaind
Ro ob Cairpre sin & ro troiscc; & ro raidh Culchan gurab bith-trosccadh; & ro raidh Cairpri gurab bith-fásach do cheall-sa & na tí neach Ocus ba marbh an oidhche-sin Cairpre tre breithir Chulcáin & Chranatan; & ruccadh-somh go Cill Cromglaisi ar matain; & ro raidh araile fer ann-saidhe:
Inmhain corpán súd uainn soir Corpan Cairpre meic Criomhtain Corpán do bidh fó mhaisi Berar do Choill Chrom-ghlaisi
Tucc Fínán immorro do Chranatain a shíol dia foghnamh & a dhún cona ferann id_est o Dobernaitt a túaidh & ó Árd Ratha go Nem lind-maighrigh risan abar Abhann Mór
Ocus for-faccaibh si búadha móra dó gé ro ben righe fair id_est buaidh laoch & cleirech & datha ar édach & buaidh n-gaisccidh & ferainn & a shíl féin dia c-caithemh
Ocus tainic roimpe conuicce an Scath derc
‘In annso’ ol siatt ‘talladh do roscc as do chind’
‘Reccmaitt a les anossa h-é’ ar Cranat
‘Mairidh accum-sa do leth-roscc’ ar Máel Bracha
‘Tabhair im chind’ ar Cránait ‘go ma lughaitte damh na gona’
Tucc-si fo cetóir & ro len ann feibh as ferr bói roimhe; & at-connairc ní fo céttoir & ro raidh:
‘As dercc an sccath at-chím’
Conidh de rot len an Sccath Dercc; & ro chuinnigh an roscc ele ar Laithche & as-bert si:
‘Tuccus isin crann útt h-é’
Ocus ro bhen as iar sin & tuccadh h-i c-ceann Cranatan é
Ocus boi bruscar an croinn uime gur bo h-occal an roscc-sin do grés
Ocus ro ráidh si ría Laithche gomadh fo bruscar & fó duilleabhar no bheith a h-aitreabh idir; & ro raid re Máil Bracha gomadh aráon no beittís i n-nimh & i t-talmain
Ocus do-lottar rompa go Dísert Cranatan; & do-róine an laidh-se síos
Mo dherc-sa gidh dercc a dath As mór a fercc is a crith;
Antí da t-táinicc a crádh Ní raibh go sámh ar an m-bith
Ro fáccbus mo shile sunn Ar daigh righ na ruine tall;
For-fettar a dic a teach Ge adera nech is am dall
Dom déoin ro chuires amach Do rinn mo mhéoir ina rith As tall fo-gebhainn mo cradh Dia m-beinn go samh ar in m-bith
Bith ro bhuaidhir síl n-Adhaimh Da crith ocus da chéolaibh the line has a syllable too many Ní má tabhar dó an dá ceill Gibe na caithind deolaidh
Maircc deolaidh caithes a mhír Do reir anéolais go h-án Maircc nach faichlenn lá na cith Maircc bís ar bith gan a cradh
Ni crádh lém menmain anocht Gan lucht an teghlaigh fom smacht;
At-lochar dontí do-gní Mar atá mo clí fó smacht
Martra as ionmain an monur Daigh rígh na carcra carair;
Treabhlaitt fhotta ó Mhac Muire Mochin duine da t-tabair
Gibe na fuisme ar bith ce Daigh Dé 's na tuicfi cech día Imned do gorus dá cli Righ-neam glan-solus ni ría
Fuisidin chinadh do neoch As iodhan 's ni báeth an breth;
Cuingid dílgadh dibh go moch Nárab croch cir-dubh mo derc
Mo 