Story of the abbot of Druimenach who was changed into a woman:
Aroile óclách robæi i n-abdaine Druimenaigh trialltair lais fled morchain do denam do fritheolad na cásc
Iar n-ullmughadh na fledhi téit in t-oclach amach asin m-bruidhin & suidhidh for cnoc ardmor ur-áibhind bai ós cinn baile & is amlaid bói in t-oclach & at lan-maisech lín uma chenn & leine don t-sróll ríghdha re g-custal a gheilcnis & inar suaichnidh somaisech tairsi anechtair & bratt don scarlóid dubh-dhuinn ar tondghail ina timcill & cloidhemh or-dhuirn inaonaigh ina láimh & ar rochtain ar in tulach dó tuc a uille fri lar & ro codail
iar muscladh dó asa chotlud an tan rob ail leis a chloidhimh do ghabháil ní fhuair acht arm mná 'na inadh .i. cuigél
is amlaid ro búi & scuird leine mná uime co talmain & is ed bai ar a cenn frithlacht mná .i. folt fada fathmand-chaol forórdha fíor-mhaisech fo cléith a chinn & an uair tuc lam tar a agaid ni fhuair finda n-ulchan na fésóige fuirre & do-rat a lam idir a shliastaibh & fuair comhartha bandachta ann
Araisin nir chreid an t-óclach dona comarthaib égsamla sin ar robu dóigh leis is fuathugudh & draoidhecht ro h-imredh fair
Asa h-aithle sin tic secha aroile ben mór & sí éidigh imodhur urgrándha ina h-arrocht ghrendach glais-liath glend-shuilech & is edh ro ráidh:
‘Cidh duit a ingen min macdhachta mong-buidhe beith at aenar ar in tulaig-so h-i fescur laoi & i n-urtosach oidhchi?’
ba dubach derach dobronach bai-simh dona scélaib-sin & adubairt iar sin:
‘Ní fedar festa cidh rachad no cred do-ghén
Uair cia dom tigh dechar ni tipraid mo muinter aithne form & mad imthecht doner is baegal d'aenmnai imthecht ina h-aenar
Arai tra is ed is ferr damh dol fón doman co ruca Dia breith form or is h-é ro shaobh mo chruth & mo delbh & dom-rad a n-ecruth & a n-aindricht
Acht chena cia dom-rad Dia a n-aitherruch ecaisc do-beirim fom bréithir a bh-fiadhnaisi an Dúilim nar chrochus duine & nar fhellus ar aon & nach tucus sár ar cloc ina ar mind ina ar bhachaill & nar chraidhius cill & nach dubart olc fri nech & nach dechaid aoidhigh dimdhach óm threiph ina óm theghdhais riam’
Ro eirigh iar sin don chnoc & don tulaig taithnemaigh taobh-alaind & do-rinne nuall-ghubha neimelach & caoi trom tuirsech & is ed ro ráidh ac eirghe don chnuc:
‘Truagh’ ar se ‘nách suighinn talam na tulcha-sa misi isin tan-so oir ní fhedur cidh rachat no cred do-ghen’
Ro imthigh roimpe iar sin tar fán an chnuic siar co riacht co faithchi Croimglinne .i. ceall ro bói fri Druimenaigh aniar
Tecmaidh iar sin aroile óclach mór milita dhi ar faithchi an baile & tuc an t-óclach grád dichra dofholachta dí & ro gabh for a guidi & nir gab uaithi co n-deachaid ina gnáis & ina caomhthach & iar feis doibh ro fhiarfaig in t-óclach don ingin ga crich asa tainic & cia h-i fein
Do ráidh an ingen fris nach fuigbedh a fhis-sin uaithe damad cian gairid doibh a bh-fhochair aroile
‘Misi’ ar in t-óclach ‘do-gén mo shlonnadh duit-si or is mé airchinnech na cille-si darbo comainm Croimglend & testa mo bhen da bliadna uadha & bidh tusa mo cheile cubaid comaisi’
do-chuadar maraon iar sin do thigh an oirchinnigh & ro feradar muinter an tighe fáilti midhchuir muintremhail fria-si & bai secht m-bliadna aige ina mnái & ina bainchéile & móirsheisir claindi ruc si dó frisin ré-sin
Tic iar sin techta cusan oirchindech ó shámhadh & ó choimthinól Druimenaigh dia chuiredh fon cáisc & téid sisi maraon frisin n-oirchinnech cusan cnoc ar' saobadh a cruth ar tús & do-fuit a cotlud fuirri-si fochétóir isin chnuc & téid an t-oirchindech cona muintir don chill & iar musclad don ingin asa cotlud is amlaidh ro bói ina fior fon coimdeilbh ceta-robai riamh & fuair a cloidem cros-órdha cumdaigh for a glún & is ed ro-ráidh:
‘A Dhé cumachtaigh is mór an ciach a fuilim’ & do-choidh iar n-acáine dermhair dia chét-árus & as-pert a bhen fris iarum:
‘Is ro-fhada atái a n-écmais do thighe’
Is annsin ro bai an tegh n-óla arna oiregar & ro h-innsedh an scél ingnadh sin do lucht an tighe & araoi nir chreidedh an scél-sin uadha ar adubairt a bhen nach raibhe én-uair do ló 'na h-écmais
Fo deoigh iar tabairt na comhartha n-imdha n-écsamail ferthar a scél-sum & berar breth etorra & airchinnech Croimglinne & is i breth rucadh etorra in chlann do roinn ar dhó & an mac imarcaid bái ann do thabairt don airchinnech ar son an altruma & is amlaid ro scarsad fri aroile & &rl 