Aided Óenfir Aífe and so.
Cía fochann araro marb Cú Chulainn a mac?
Ní hansae.
Cú Chulainn do forcetul gaiscid la Scáthaig n-Úanaind ingin Airdgeme i l-Letha co ndergéni súithi cles lea & luid Aífe ingen Airdgeme cuici & ba torrach forácaib & asbert fria no bérad mac. ‘Bíd ind ordnasc n-órdae so acut’, ol sé, ‘corop coimse don mac.
In tan bas coimse dó, táet dom chuindchidsea i n-Ére & nacham berad óenfer dia chonair & nacha sloinded do óenfiur & ná fémded comlann óenfir.’
Doluid in mac dia secht mblíadan do chuindchid a athar.
Is and bátar Ulaid i n-óendáil oc Trácht Éise ara chiund.
Co n-accatar in mac cucu íarsind fairci & luingine chrédumai fo suidiu & rámada dí-órdai ina láim.
Carn cloch aici isin luing.
Dobered cloich ina chrandtabaill & dosléiced táthbéim forsna héonu, co ngaibed na hairberta díb, ot é beóa, conda léiced úad isind áer doridisi.
Imfuirmed a charpatchles eter a dí láim, conná tairthed súil.
No glésed a guth dóib, conda foilged indara fecht.
Dosnúisced in fecht n-aile.
‘Maith tra,’ ol Conchobar, ‘mairg thír i táet in gillae ucut’, ol sé.
‘Matis fir móra na hindsi asa táet donístis, conmeltis ar grian, in tan is mac bec dogní in airbert ucut.
Eirged nech ara chend.
Nacha telged i tír eter.’
‘Cía regas ar a chend?’
‘Cía-pad cía’ ol Conchobar, ‘acht Condere mac Echach?’
‘Cía immaregad Condere?’ olcách.
‘Ní hansae,’ ol Conchobar, ‘cid cíall & erlabrae immabera, is Condere as chóir and.’
‘Regadsa ar a chend,’ ol Condere.
Condere íarom & is and ro gab in mac tráig in tan sin. ‘Is lóor dothéig, a macáin,’ ol Condere, ‘co fessamar cid no théig & can do chenél.’
‘Ním sloindim do óenfiur,’ ol in gillae, ‘& ní imgabaim óenfer.’
‘Ní tergae i tír,’ ol Condere, ‘corot sloindi.’
‘Regad a leith dia tuidched,’ ol in gillae.
Imsoí ass in mac.
Is and asbert Condere:
‘Tinta frim, a mo maic.
At morgnímach.
At fola ferdamnai.
Ardán errad Ulad cucut.
Ardotchobra Conchobar.
Cairptini cleitini a clár clé, conid san erreda Ulad úargabas.
Ardotchobra Conchobar dondigis.
Clúas duit, dian tóe frim.
Tinta co Conchobar, co mac níthach Nessa; co Sencha mac coscrach Oilella; co Cethirn mac fáebarderg Fintain, co tenid leónas ergala; co h-Aimirgin n-éices; co Cumscraid mórmuirnech.
Mo chen, ardot-Conall-Cernach-cobra tar turtheda, ceóla, gáiri láthlond catha.
Bad búadre brón la Blaí Briugaid béim sechai, cíaso láech.
Dáig ní immairic ilar ruice.
La so atberer.
Atrachtsa fodén, Condere, co tulad co mmac argair curada.
Acht bágus domsa,’ ol intí Condere, ‘tuidecht ar chend in gillai cen ulcha cen caither, acht manip erlaithe di Ultaib.’
‘Is maith dondigis,’ ol in gillae.
‘Rotbíaso didiu t'acallam.
Gléssiu gotha.
Léicsiu úaim erchora cen imroll a cairpthinib.
Comlaus cáinsreth saigthin ar cleitinib cíanaib cen ích n-errad n-aile.
Bágsu ar mórgnímaib gaiscid nád ragbad nech forbais form.
Fásaigseo let co hUltu in feraimsea for galaib óenfir nó for línaib fer for ndul.
Soí ass doridisi’, ol in gillae, ‘air cía no beth nert céit let, nída túalaing mo ergairi.’
‘Maith,’ ol Condere, ‘táet nech aile íarom dot acallaim.’ íarom Condere co h-Ultu & adfét in sin.
‘Níba fír,’ ol Conall Cernach, ‘enech Ulad do breith céin am beósa.’
Luidseom didiu do saigid in maic.
‘Is álaind do chluiche, a macáin,’ ol Conall.
‘Níba frit bas étchiu,’ ol in gillae.
Ro lá in gillae cloich ina thabaill.
Dosléici isind áer .i. táthbéimm, co riacht a bressim & a torann ac techt súas co Conall.
Foceird Conall tar a chend.
Riasiu atracht, dobert in gillae scíathraig a scéith fora láma.
‘Nech aile friss!’ ol Conall.
Dorat tra gen forsin slúag fon indus sin.
Boí Cú Chulainn immurgu oca chluichiu oc dul dochum in gillai, & lám Emire ingine Forgaill tara brágaid.
‘Ná téig sís!’ ol sí.
‘Mac duit fil tís.
Ná fer fingail immot óenmac, co sechnam, a maic saigthig soailti.
Ní soáig ná soairle coméirge frit mac mórgnímach mór.
n-esiut.
Artai o ríag cnis fochlóc ót biliu, ba cotat fri Scáithchi scél.
Mad Conlae céssad clár clé, comad fortamail taidbecht.
Tinta frim!
Cluinte mo chlois!
Fó mo chosc!
Bad Cú Chulainn cloadar!
Atgénsa cid ainm asind ón, maso Conlae óenmac Aífe in mac fil tís,’ ol in ben.
Is and sin asbert Cú Chulainn:
‘Coisc, a ben!
Ní cosc mná admoiniur mórgnímaib asa coscur glé.
Ní gníther do banchobrae.
Bam gnímbúadach.
Buidig ruisc ruirech.
Dé fola form chnis crú cuirp Conlai.
Caín súgfet gaí in cleitine cain.
é no beth and, a ben,’ ol sé, ‘na ngénainnse ar inchaib Ulad.’ Is and sin luid sís fésin.
‘Is álaind, a macáin, in cluiche dogní,’ ol sé.
‘Is étach for cluichesi cétamus,’ ol in mac bec, ‘nach táet dias úaib corom sloindisea dóib.’
‘In corob éicen mac blaicci im farradsa ón?’ ol Cú Chulainn.
‘Atbélaesiu immurgu mani sloindi.’
‘Bid fír,’ ol in gillae.
Atnaig in mac Immustúaircet.
Nos mbeir in gillae maíl fair cosin chlaidiub .i. béim co fomus.
‘Is co cend in cuitbiud!’ ol Cú Chulainn.
‘Tíagam do imthrascrud didiu!’
‘Ní rous do chris,’ ol in mac.
Ro gab in mac for dí chloich, co tarat Coin Culainn eter in dí choirthi fo thrí, & níro glúais in mac nechtar a dá chos dona coirthib, co ndechadar a thraigthi isna clochaib conici a dá n-adbrond.
Atá slicht a dá chos and béos.
Is de atá Tráig Éise la h-Ultu.
Lotar didiu isin muir do imbádud, cora mbáid in mac fo dó.
risin mac íarom asin uisciu, coro bréc cosin gaí bulga, ar níro múin Scáthach do duine ríam in gaisced sin acht do Chon Chulainn a óenur. Dacorustar don mac tríasind uisce, co mboí a inathar foa chossaib.
‘Is .i. tra,’ ol sé, ‘náro múin Scáthach dom-sa!
Mairg nom chréchtnaigis!’ olin mac.
‘Is fír,’ ol Cú Chulainn.
Gaibid in mac íarom eter a dí láim, & nos ucca co tall ass & na mbeir co tarlaic de ar bélaib Ulad.
‘Aso mo macsa dúib, a Ultu,’ ol sé.
‘Fé amai,’ ol Ulaid.
‘& is fír,’ ol in mac.
‘Dia mbeinnsea etraib co cend cóic mblíadan, no silsinnse firu in betha remib for cach leith & congébthe ríge co Róim.
Inid ed so file and, inchoisc domsa na firu amrai fil isin bailiu, corom chelebra dóib.’
Dobeir íarom a dí láim im brágaid cach fir ar úair & celebraid dia athair & atbail fo chétóir.
Ro lád tra a gáir gubai & a fert & a liae ocus co cend trí tráth nícon reilcthea loíg dia mbuaib la h-Ultu in diaid.