Nai persaind in Senchusa Moir bérla Fene tri rig & tri filid & tri naeim Patraic, Beneoin, Cairneach na tri naeim.
Laegairi, Corc, Dairi na tri rígh.
Ross, Dubthach, Feargus na tri filid.
ut Laegairi, Corc, Dairi dur.
Patraic, Beneoin, Cairnech coir, Ros, Dubthach, Fergus co feib.
nói sailgi sen Senchuis Moir.
Reraid o thus domain co dilind.
Tuan mac Cairill o dilind co Patraic.
Colum Cille & Finnia iar Patraic.
Findtan mac Bochra iar Colum Cille.
Suide, druidi, filid iar Finntan.
Dallán h-ua Forgaill in ut Dallan mac Alla meic Erc.
meic Feradaigh gan timi, ardollam Erenn gan on.
is e ro mol Colum Cille.
Cathbadh primrighdrai.
Na teora Fercertne in filid.
Fercertne caem comcubaid.
Labradha Luirc lai Fercertní i fail Concobair.
Fercertni ic Coinrai.
Colman mac Coimgellain in sai & in Cennfaelad mac Ailello.
Athairne Ailgisech cona scoil.
Amairgin mac Ecicsalaigh.
Amairgin glúngel mac Miled.
Nera mac Morainn in drai.
Morann mac Main in t-oghmoir.
Ogma mac Elathan meic Delbaid.
Nera mac Findchuill a Sid al Femin.
Morann mac Coirpri Croimcind.
Morann mac Cairpri Cind Chait.
Bresal Bríuga Bochétach.
Cormac mac Airt, h-ua Cuinn Cétchathaig.
Coirbre Liphechair mac Cormaic.
Sencha mac Ailello in sai.
Concobar mac Nesa in Fuathach Firchestach in Dubh da Conn in righ glam.
Roigní Roscadhach in roth-ogaim.
Baetach h-ua Buirecháin.
Fachtna mac Senchad.
Laigeach fili Mumu eicís.
Critine Find h-ua Baiscni.
Eatan ingen Den Cecht, in banfili.
Coirpre mac Etna in Dubthach mac h-ui Lugair in Sencan Toirpeist in rigfili.
Senbec h-ua Ebricc in sai ecsidh.
Fithal Firghaeth Laechbriathrach.
Eithne ingen Emangaeth.
Bricni mac Carbri in bilteanga.
In Morrigan.
In Dagdha.
staraidhe Gaedel ro cumsat in lebur n-airise a sdaraibh & a n-annalaibh.
Cormac mac Culennain rochum in Sanais Cormaic.
It eat sin persaind senchusa & gabala & uraiciptha & amhra & genilach & imagallama.