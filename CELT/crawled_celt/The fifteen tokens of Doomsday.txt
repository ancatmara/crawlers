Airdena inna cóic lá n-déc ria m-Bráth
Innisidh Cirine fáidh amal fuair a lebraibh airisi na n-Ebraide airdena ana cóic la n-déc ria m-Brath, & is iat airdena an cóicedh lá déc ria m-Brath na h-uili muir & uisci do thogbail do dreich an talman suas co nellaib nimi cubuit déc osna sleibtibh súas, innus co m-bia annsin iachtach na rón & nualfadach na m-bledmil, beicedhach & seidfedach na piast m-bélderg muiridhe for na trachtaib tirma déis an uisci da fagbail isin ló-sin.
Is e airdena an ceathramad la déc ria m-Brath treathangair adhbul & tairm tonn-mar na n-uili uisci ac tuitim co tinnesnech andara la ina n-inadaibh disli féin arís, innus co tiaghuit a fodomuin an talman, co nach fes cait a tiaghuit.
Is s� airdena in treas la déc ria m-Brath na h-uili uisci do dhul ina certinadh cóir féin tara n-ais arís, & a techtadh & a cruadhugud innus co roichfedh sluaigh imdha orro.
Is iat airdena an dara lá déc ria m-Brath na h-uili ainmidhi muiridhi do eirgi co dásachtach ón talam suas co fraighthib na firmamindti & co nellaibh nimi, & a m-beith ac sírblaedhadh & ac gairm comharc co tinnisnech ar omhun lae an Bratha, & ni fhidir nech ar doman acht an Fírdhía mór cumachtach créd canuid siad isin-lá sin.
Is siat airdena an áenmad la déc ria m-brath enlaithi & ethaidi an talman uili do beith ac siubal & ac udmaille do sír gan anadh gan fhosad orra, & beith gan biadh gan digh do chaithemh dóibh ann.
Is e airdena an dechmad lá ria m-Brath srotha móra tonngarbha tiugha teinntidhi do beith a firmamint í turgabail gréine co fuinedh.
Is í airdena an naomad lá ria m-Brath fogur mór grana garbh adhuathmur do clos a cleithib nime, & soighnein imdha & toirrnech dermair ac techt astu, & nell derg teinntidhi do eirgi a rann deiscertach nimi & a lethadh tar clár an talman uili, & gress fola fordergi co lasair tonngairb tinntidhi do ferthain asin nell-sin, & co línfad sé an domun uile etir muir & tír, & lasracha teined ruithenta tar cethri rannuibh an betha, & talamchumscugud mór for in m-bith uili, & crithir dermair do eirgi an gach aird don talmain, & an muir cona h-ilmilib do dhul dar a móruibh amach isin ló-sin.
Is e airdhi an ochtmadh lá ria m-Bráth crith imurcach do beith arna duilib la crothadh na firmaminnti, & dresternach mór ag an talam uile ar omhun in mórgluinn bíss cucu, & gach huili dhúil do beíth 'na luighi la h-omhun, & tonna na fairrgi do eirgi comhard frisna h-aeraibh roarda, & gaetha móra tréna teinntidhi ag crothad an aigéin o íchtar co h-uachtar.
Cichanach & torannfadach na muirinn & na n-uiscedha frisna srothaibh teinedh isna h-aeraibh gan ceol gan áines fo cethri h-airdib in domuin isin lo-sin.
Betha bronach bithimsnimach gan t-sh�dh gan t-shl�inti acu íar l�nad lerg & ghlenn an t-saegail ar na pectachaib ann.
Is í airrdi in t-sechtmad la ria m-brath na h-uili cloch, idir bec & mór, do dluigidh a ceithri rannaib, & gach rann dib do beith ag imagallaim fria aroili, & ni fidir nech acht Día féin cr�d chanuid, & coillti an talman do thuitim asa premaibh iarna m-brisedh uili isin lo-sin, & crith-nugud gaibhthech na cloch iarna n-delugud dóibh re n-delbaibh disli ann, & srotha serbha siaburtha do theine sraibhi do turghabáil a taebaib an talman coma h-aonbreó an bith uile í turgabail co fuinedh.
Céo & mórtarrannach nimi isin lo-sin.
Is e airrdi an t-sesed lá ria m-bráth na h-uili crann & cloch do beith ac snighi fola ann, & trigi gaoithi gairbhi g�re do eirgi ann nech le croiter an bith uili a n-aoinfhecht.
Gul & scrécach & éimhe & osnumach truagh thoirrsech ac síl Adhaim ag athcuingi an talman d'oslugud reompu, conach betais ag feghain na n-olc n-dermair-sin, uair do bo fherr fo shecht leo bás d'fagbáil iná beith béo an uair-sin.
Is annsin tuitfit tri ar cét reann o oirrther na firmaminnti anuas for talmain isin ló-sin, & tuittfit na sleibhti ann innus co m-bet aird ar aird frisna glenntaib, & druidfiter an firmamint & nem & talam ann.
Is í airrdina an cóicedh lá roime an brath toirrnecha mora & fuaim na cethri n-gaoth teinntidhi a cethri h-airdibh nimi.
Na duili do crapadh & do dhelugud rena cumachtaib n�ema & a n-aigned do chlá innus co tuitid sruibne do-airme do reltannai a firmamint cóic reltanna ar trit ar tri ar mili do tuitim sis co talam, mar tuites mes abaidh a lá gaoithi.
An t-esca do shodh a fuil, & an grian do dhorcugud, & na sleibhti & na h-uili chumdaighthi do cur a luaithreadh.
Iachtadh aigmeil & gair truagh na h-enlaithi aga n-dodh & acca loscud isin ló-sin, & sreaba serbha sraibhemhla na teinedh tromanfaid sin idir nem & talam ann.
Cai t-serb truagh & golghaire dúr dian, & toirrsi trom, & aithfer imaithfer dermair acc síl Adhaimh isin ló-sin.
Bet an cinedh daonna uile annsin acc slechtuin co dichra do Día & ag a atach día saorad ar teine bratha.
Is í airrdi an cethramadh lá ria m-bráth uili anmanna inndligtecha in talman do thecht asa n-inadaibh disle & a m-beith arna muighibh ag blaodhadh & ac donnalad gan biadh gan étach isin ló-sin, & an cinedh dáonna do thecht asna h-inadaibh a m-bet, & cách díbh sech a cheile for dasacht, & ní tucid féin ní da n-abraid, & gach aon do blais betha do éc a n-aonuair isin ló-sin, & an bith uile do beith fo chasair & fo theine ann.
Ocus doirrsi an righthighi do oslugud ann.
Uch, comthuargain teinnisnech & mórgeimnech dermair na secht neimhe ac techt an Duilimh cona ainglib astu do breithemhnus bratha!
Is annsin adberat aingil nime frisan Duilem:
‘Uch, uch, a Tigerna’, ar siat, ‘tarra co luath a comhfochraib duin, conach loisge teine beo bratha sinn!’
Uair ge nemnech an teine-so fuil isin t-saegul budh téo fo shecht teine bratha inass.
Oir ceithri teinnti fil ann & secht tes gach teinedh dibh n-aroili, amal isbert aroile ecnaidhi teine talman & teine gealain & teine bratha & teine ifrind.
Secht tes teinedh talman tais an teine ghealain gealbrais, secht tes teinedh bratha brais an teine ifrinn amhnais.
Saerfaitir annsin na h-aingil & anmanna na naom & na fíren mur do beth iasc a n-uisci, conach loiscinn teine bratha iat.
Is i airrdi an tres lá roimhe in m-brath na h-uili adhlucud do oslucud, & a n-abaidhi do thecht go anorach, & an bith fo bhron isin lo-sin, oir ní bet aitreaba do biu na do marbh for bith cé ann.
Is e airrdhi an dara lá ria m-brath na h-uili beo do éc ann.
Is í airrdina an láe ria m-brath rí idhan na h-inogbála énmac ríg nimi & talman & ithfrinn, co n-imut di-airme aingil & arcaingil nime n�i n-graidh nimi, ina choimidecht co mullach sleibhi Sioin do mes a n-gnim.
idir maith & olc.
ar cloinn eisidhain Adhaimh isin lo-sin.
Is e samail muindteri nimi a coimidecht an Duilim isin ló-sin reanna nimi & gainem mara & fír for talam.
Is í mét cumachta & neirt na n-aingel co scrisfuidis secht n-aingil dibh an bith uili o turgabáil gréine co fuined fri re áonláe amain.
Aduathmuire & mó a n-gotha ina torann, conadh annsin curter furfuagra on Dúilemh for in cinedh n-daona
Míchél arcaingel.
& dochluinfid na h-uili duiníi in tan-sin forfhuagra Míchil on Duilemh aca togairm 'cum na mórdala-sin.
Conadh annsin adreisit na h-uili marbh a talam an uair-sin adresit ar tús na h-apstail & na faidhi & na faismedhaigh, na mairtirigh & na naoim & na fírenaig, & lucht óighi & aithrigi iar sin, & náidhin baistedha fadheóidh.
Ni ba sou & ni ba sine nech inas a cheile isin ló-sin, uair is a n-�is trichat blíadan adresit an cinedh dáenna uili i n-�is ina n-dernad Adam & i n-áis ina roibhi Ísu in tan ro baistedh é.
Uch, budh salach tra eiseirgi na pecthach isin ló-sin.
Beit annsin mórsluagh adhbul sil Adhaim uili ac imdecht co h-imsnimach tresna murib tromanfaid teinntidi aguir & tresna tonnaibh dimóra dofulaing derglasrach bás a ceithribh h-airdibh an betha a chomhdail an Airdrígh certbreathaigh cumachtaigh co slíab Sioin.
Uch tinoilfid annsin muinnter nimi & talman & ifrinn isin comdhail-sin, conidh annsin eirgis Ri na h-inogbála cona chroich deridh re ais a fiadnaise caich uili, & is amlaid adre, cona corp derg uili uime, co slechtaibh gon & aladh a césta fair, & comad follus dona h-Idhalaib uili na crechta doimne doleighis & na piana móra tugsad féin fair.
Suidhfe Críst iar sin cona dha apstalaib déc uime.
Uch beth annsin an crich mor oirrderc ar techt lúan laithi bratha, la dighbála & inneachaid dona pecachaib an lá-sin & la cádhusa & anóra móire dona fírénachaib é.
Beith gair truagh taidhbhsech ac daoscursluag an domuin an la-sin ac a cur cengailti cruadhchuibhrigthi a fodomuin aduathmur ifrinn a lamaibh nemmunnterdha a namat Diabul, ac a sírpianad & ag iadhadh ithffrinn tre bithu sír orro.
Beit annsin na naoim & na fíreoin ac sírmolad a n-Duilim co deithidech, & iatt co subhach failid iar m-breith buaidh & cosgair o Dhiabul.
Uch coirighter an cinedh dáenna uili a ceithri h-oirechtaibh annsin a fiadnaise Críst maithi & romaithi, uilc & ro-uilcc.
Uch is mairg tra nach bidh feidhil foraib firenda cunnail ailgin ainmnidhach dercach troisctech aintech umal aithrigach an oirchill na m-breath solam sírcinnti berur annsin.
Uch cuirfiter d'éinleith an uair-sin na forimthigh & na gobreathaig, na cosnumhaigh & na colaigh, na druithi & na cainti & na crosanaigh, na h-eritegai & na dibergaigh, na merrligh & na h-éturidai, na góich, na gloraig, na cainti, na banchainti, na dimsaigh, na craesaigh, na fergaigh, na dunmarbhthaig, lucht fingaile & mebla, & lucht gach uilc ele.
Is iat-sin curter le demnaib do síraitreabh ithfrinn tre bithu sír, & scrister in lucht-sin asin saogul, ar artreigsit fein fochraic nimi & faicsin a Naomathar cumachtaig, & béit míle blíadan a teine bithbeo bratha, oir is é-sin fad & reimis laithi an bratha.
Uch ní suaimnech soréidh an sét-sin, oir ní fuigid biadh na deoch na cumsanad ann, acht sírgorta gnaith & íta gana fhurtacht & fuacht & tes dofhuluing.
Uch budh truagh tra an gair gér golgaire, & an nual cuma mór, & an golfadach dúr dián, & an brón menman, & an cesad croidhi, & an basgaire buantruag beo bratha
doníd na pecaig ac a trentarraing co tinnesnech iar n-diultad na trocuire docum peine siraidi ithfrinn, & beit ag diburgoid moir & ag aithfer imaithfer truagh for in Coimdhe gan a logad doibh annsa saogul sona saraigthi tucsat fair.
Uch tra is annsin íadfaiter tri glaiss ar na pectachaibh in la-sin iadhadh orro da cur a n-ilpianaib aduathmura ithfrinn, & iadhadh a sul frisin saogul, & iadhad ar feithim na flatha nemdha gan a fhaicsin doibh o sin amach.
Uch suidhfid co h-imsnimach iar sin a fiadnaise ríg na cláine an Diabhul, a n-glenn na pían ithfernaidi, mar a fuíl teine dhorcha do-solus & betha bronach bithimsnimach salach suidhemail nemnech nemglan, & mur a m-beth crith for dhét & crapall cruaidh for corp, & bron for menmain, & teimil for gruadaibh, & faidhi truagha toirrsecha, & gola gnatha, & basgaire buan, & dára troma fola tar gruadaibh aga cesad, & nuala aga n-eistecht acu.
Uch doghéna Diabul iar sin cimidhi cenntroma cruadhcuibhrigthi cengailti dona pectachaibh pianta ag a m-buancesad a carcair cliabhchumhuing cenngairb iarnaidhi aduathmuir itfrinn tre bithu sír.
Gnúisi bana buancésta co n-ecusc dhuine mairbh acu, & pesti aduathmura ilchennacha go srumaibh remra roderga orro, & enpéist mór ann & cét cend uirre & cét fiacal in gach cend, & cét coss uirreh & cét mór for gach cois & cét inga for gach mór dhi.
Cid tracht an cinedh dáenna uili nocha n-inneosadais imat ilpianad itfrinn, teine bithbéo do beith ar lasad do sír ann, & ni shoillsiginn é, & da n-doirti an fhairrgi ina chenn ní muchfad hí.
Is i is pian tanusti ann fuacht dofhulaing, amail adeir in promhadh-so
da curthaidi sliabh teinedh ar lasad ann doghénad oigre & snechta de.
An tres pian do aitreachaib nimi, & loisginn & ilpesti ithfrinn do beith ac cnam & ac cerrbad na n-anmann do sír.
An cethramad pían, brentus búan animcubaid ithfrinn.
An cóiced pian, comtuarcaint tinnisnech na n-demhan amal urlaidi gobann a cerdcha ac sirtuairgaint & ag dunmarbad na n-anman.
An sesed pían, dorcadus bithbuan, amal adberthar isin caintic-so:
Terra tenebrarum ubi umbra mortis, et nullus ordo, sed sempiternus horror inhabitat.
An sechtmhad pían faisidin na pecadh nach dernadh nech féin d'faisidi isin t-saegul-so, innus comad fhollus do lucht ithfrinn uili in tan-sin íat.
An ochtmadh pían, sírfheithemh gnuisi in Diabuil, oir co deimin gin go beth a n-ithfrinn pian, budh lór do péin sin, óir crithre teinedh silid co tinnisnach a rosg daor an Diabuil amal silid dochóir derg a teallach.
An naomhadh pían, glais & cuibrighi teinntidhi do beith ar lasad, ar gach ball & ar gach óighi fo leith dona pectachaibh, connach cuimgid dul asna pianaibh a m-bíd tre bithu sír, o nar'cengladur féin na boill-sin isin t-saogul a pennait & a croich na h-aithrighi a cin a n-uilc & a pecad.
Imthus na naom & na fírén immorro, ferfaid an Coimde cumachtach failti co frithnumach friu isin ló-sin, & at-beraid ann friu
Is annsin do-berar secht n-gloire do curp na fírén & secht n-gloire da n-anmannaibh.
Is iat-so secht n-gloire na corp-sin:
Claritatem soillsi, oir budh soillsi fo secht na grian cuirp lucht na h-eiseirgi isin lo-sin.
Velocitatem luth, oir bud luaithi co mór cuirp lucht na h-eisergi na gaoth.
Fortitudinem sonairti.
Libertatem saoire.
Voluntatem toil, oir budh inann toil dóibh & don Choimdhi.
Sanitatem slainti, oir ni bidh saoth na galur orro tre bithu sír.
Immortalitatem, nemmarbtacht oir ni bheth delugud cuirp & anma o cheile acu do grés.
Is iat-so secht n-gloire in anma egna & caradradh & comaonta, umachta & anoir, rethince & failti.
Uch is iat-sin onoire & aisgidhí do-beir an Coimdhi cumachtach da fírenachaib féin do lucht na cennsa & na h-ailgine & na derce & na trocuire, na sognim & na h-oighi ar Dia.
Is annsin tra ata in betha suthain gan bás, & in fhailti ilceolta & an oirfide coimdita gan crich gan foircenn, & an t-slainte gan galur, & an t-aibhnis gan imresain, & an oigi gan airsidecht, & an sidh gan easaonta, & an flaithius gan cumscugud, & an t-saeire gan t-saothur & in ainmne gan ocrus & an samh gan chollud.
Noime gan urchra, aonta aingil, fledugud gan crich, do chaithim na morchasc idir naoi n-gradhaibh aingil nimi, & Flaith ard uasal, chaom chóir chumdachta, mor mala mínglan mailli friu, a cathaireachaib órda & a lepthachaib gloinidi, & suidfither gach aon duine annsin ar miadh & ar dligedh & ar a sognimradh, ag fethim an Righ oireghdha óig, urnaigthi fírenda fírbreathaig uasail airminnig umail a fiadnuse na diachta moire Righ na tri muinnter a coimcetal fri hyrupin & fri harufin & fria naoi n-gradaibh nimi, & frisintí do bí & bias ann do shír, gan aois, gan urchra, gan anfainne, gan aimnert, gan dubha, gan domenmain, a corpaib seime edrochta, a sosad aingil & a m-brugh parrthuis.
Uch is dofhaisnesi tra mét & fairsingi & lethe na cathrach nemdha.
Uair an t-én is luaithi foluamain & eitill for bith cé ní tairsidh do tóchel an righthoighe thoi?
o thosach domuin co deredh.
Uch is mór & is adhbul mét & suthaine & soillsi na cathrach-sin, & a saime & a soillsi, a caoime & a roghloine, a cobhsaidecht & a fostacht, a loghmuire & a h-aille & a h-ailgine, a h-airde & a h-étdrochtaighi, a h-ordan & a h-airmidniu, a lánsidh & a lanaontu.
Uch is moghenur tra bes co n-deghbésaibh & co n-n-deghgnímaibh do aitrebh na cathrach-sin a lo bratha, uair beth a n-aonta na cechtardha a n-aonta is róuaisli na gach aonta aenta na rightrinoidi an Athar & an Maic & an Spiruta Naim.
Ailim trocuire mór-Día, co roisim uile an aontaid an Righ uasail ilcumachtaigh sin, & co n-aitreabhamh co sír maille fris