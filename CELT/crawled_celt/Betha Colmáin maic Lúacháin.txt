Betha Colmáin maic Lúacháin
Uiriliter agite & confortetur cor uestrum omnes qui speratis in Domino.
An spirat nóem, in spirat as úasle cach spirat, in spirat ro insorchaig in eclais cechtardae petarlæici & núfiadnasi ó rath ecnæ & fátsine, issé an spirat-sein is augtar na herlabra-sa tria gin an rígfátha Dauíd maic Iasse, dicens:
‘Uiriliter agite’ & cet.
Issé an Dauíd sin dorigne salm do molad Dé, ar ronordnestar Día co mba rí & co mba fáith, ut dicitur:
‘Unxit Samuel Dauid in regem & profetam’ & cet, & an salm ana fuil an fersa-sin ‘uiriliter agite;’ is é an dechmad salm a lebar na salm hé & issé is tosach dó:
‘In te Domine speraui’ & a persoin an popuil do labair sé andsin & atá an fersa-sin arna rád ó trí húgdaraib.
An cét-augdar díb Maóisi mac Amræ, oir adubairt Maoisi hí ac guidi clainde Israél ind-agaid Madíán & Amaléch na cinedach dobí i n-agaid claindi Israél.
Andara haugdar Iesus filius Nun, oir adubairt Iesus mac Nún an fersa cétna ‘uiriliter agite’ ac túsecht an popuil Israéldæ do chéimniugud srotha Iordanis dochum chathaigthi i n-agaid na cinedach darab comainm Cananei.
An tres úgdar Dauíd rí, oir adubairt Dauíd hí ‘uiriliter agite’ & cet, ac guidi a muindtiri im chalma do dénam i n-agaid na Felistinech, & is imchubaid a rád co spirat, amail adubairt Día féin rena næmaib cathugad do dénum i n-agaid na ndrochspirat, & ata an rád-sin comchoitchenn dona feraib & dona mnáib, oir atát morán dona dæinib sanntaiges cathugud do dénum & ríasíu thindscnait a cathugud tuitit and.
Ocus atát drong ele tindscnas cathugud & ríasíu críchnaigit hé tréicit a cathugud.
atá drong ele doní cathugud neimgér can arm & is ar an adbar-sin adubairt an salm ‘uiriliter.’
Sochaidi tra do nóemaib & do fírénaib hi petarlaic & hi núfiadnaisi rocathaigsit co ferdæ & co sonairt ar Día, amail rocathaig co ferda & co sonairt an senóir úassal diatá líth & forathmet ind-ecmaing na ree-sea, id est, Colmanus filius Luachaini.
Is ann immurgu celebrait na Cristaidi líth & forathmet indí Colmáin maic Lúacháin in cindecim calne iúil arói laithi míss gréne, isin laithi-sea indníu araói lathe sechtmaine isin blíadain frecnairc-si.
Caland iúil didiu in adhaig íar féil cross & is de isberar ‘an dos óir úas críchaib’ & ‘an grían án úas túathaib’ isin Félire.
Nó comad aidchi samna Crónán & comad hé an mac ele Lúacháin an Crónán hísin.
Atát immurgu a taisi hi fos colléic isna talmandaib co n-onóir & co n-ermitin & cid mór indíu a hanóir, bid móo illó bráthæ, intan doaitnebatt amail gréin in-neim i n-óentaid naom & nóemóg an domain, i n-óentaid úasalathar & fátha, i n-óentaid apstal & martíri, i n-óentaid déachta & dænachta maic Dé, is óentu is úaislem cech n-óentaid i n-óentaid na næmtrínóiti úasle ulechumachtaige Athair & Mac & Spirat Nóem.
Ailmitt trócaire na trínóiti ule & Indistir andso ní dia genelaig collaidi & dia fertaib & dia mírbuilib ó rogéner co ndechaid dochum neime.
Colmán didiu
Lúacháin
Ledæ
Maine
Fergusæ
Conaill Cremthainni
Néill Nóigíallaig
Echdach Mugmedóin
Muredaig Tirig
Fíachach Srobthine
Cairpri Lifechair
Cormaic Ulfatai
Airt Óenfir
Cuind Chétchathaig & genelach coitchenn claindi Cuind Cétchathaig ó sin amach co hÁdam.
Sic geneloia uera, id est, Colmán
Lúacháin
Leda
Maine
Díarmata Deirg
Colmáin Móir Mide na ríg & mac sin Díarmata
Cerbaill
Conaill Chremthainne
Néill Nóigiallaig & is é so óenérlam rogein do chlaind Colmáin ó sin ille, amail is follus sin ó epscop Etchén post ina láid & dlighidh-som screpul caithrig do chlaind Colmáin & ech cach rig, in secht blíadain sin Colmán didiu colomu máinech ic fularng na firmenti, amail isbert Colum Cille ic fulaing tedmand isin sægal amail Iób irisech.
Nó dano is imord feda fil and Colmán quasi comlán, ar ní fil erbern de nach mathusa ann-som eter corp & anmain.
Nó dano Colmanus quasi columna manus uirtutum, nó manus ad columnia, id est uirtus demicans contra columnia, id est, oprobria scelerum.
IS sé immurgu slonnad a máthar, id est, Lasaair ingen Cáich Rolach
Brócán
Dainil
Dáire
Guill diatát Hí Guill Corca Raidhi
Coluim
Elella
Baain
Raidi diatát Corco Raide
Dathí
Fíachrach
Maine
Briain
Echdach Mugmedóin.
Lasar didiu, ideo autem Lasar dicibatur ar lasamna a henig, nó ar na lasra nóema rogénetar úade, uel propter pulcritudinem faciei suæ, uel propter placitum imponentis ambo nominati sunt, nó ar áille a haigthi, nó do réir tole Día féin.
Epscop Etchén dano, issé dorigne curu a máthar fria athair iccon croiss ó Thig Lommáin síar & is andsin dodechaid rath fátsine for epscop Etchén, co n-epert an rann-sa ic taircetul indí Colmáin:
Genfid úait-siu, a Lasair lán, mac dia tibrat læich lúathcháin, tuir claindi Colmán cen chrád Colmán Laindi mac Lúacháin.
Báttar dano trí bráthir ic Lúachán Anfosaid mac Leda anfisid na díadachtæ hé, nó is ar a utmaille, & Lechit mac Leda amail lic im gaindi a chet nó a thol, nó is cét cach tosach, ut dicitur cétfer;
Lechet didiu les tosach, ar issé ba sinem díb; & Cumæine mac Leda com-máinib aici nobith dogrés.
Gabsatt dano ferann fo leth co firindech na fir-sin.
Gabais cetus Anfosaid Clúain Gamnæ & is úaid rogénetar Húi Mænachán & Húi Móelumæ luchtt Chlúana sin íat immalle, acht is la Húi Mæachán in chell cenae & leth na clúanæ leis.
Gabais dano Lechet Ráth Lechet hi Cnámrus.
Gabais Cumáine didiu senráith Chúannæ Ráith Chúanna Mór immurgu la Cúanna féin rocumdaiged hí sin.
Gabais Lúachán Less an Daire hi cind Átha Daire & arrubairt bith in dú-sin & a sétig immalle friss, & rotuisim-sein secht n-ingena do-sum Brogel & Buidnech & Mongdub & Lúache & Lúachet & Lessar & Trede a sindser hísein.
Rotusmid dano maic dó, id est, Crónán & Ernáin & Midna medicina doctus est, ar ba liaigh cuirp & anma hé.
Robatsed tra in cland-sin ó sacartaib crábdechaib sacairt ule iat na maic-sin, uel quasi medius in ordine nascendi inter filios alios.
dorada fa láim epscoip hi ciund mís & ructha hi ciund secht mblíadna co hanmchairdib & rolégsat hi salma & a n-imna & an-ord n-ecalsa ule léou.
Rocoiméta tra co trebar & co genmnaid ó sin immach co cend cethri mblíadna déc cen nach n-ellned cuirp ná anma & roaidbairset féin i n-ógiu don Chomdid ó sein imach.
Dochúadar tra íarsin fo hÉrind hi tírib cíanaib & rogabsatt cellae & reclésæ indtib.
Gabaiss cetus Crónán & Ernáin óenreclés hi Sléib Bladma hó Rus Findglaisiu síar & ní corbat coin ní dó nó eóin ní indti & celd ibrach álaind hí.
Gabais immurgu Midna hi Ráith Móir Maigi Descirt hi Cíarraigi Lúachræ.
Gabais immurgu Treide & Brogel & Buidnech hi Cill Clúana Gamna.
Trede immurgu óna trednaib menci asberar dí.
Brogel didiu bréo taitnemach nó brú geal aici.
Buidnech didiu búaid enich fuirri, nó báid la cach nech hí, nó arna buidhnib imdæ trosscit aici asberthi dí an t-ainm-sea.
Gabais didiu Mongdub i c Cráeb Ullann dub a folt, nó dubach hí cen mangad gáire, acht a menma a n-Día dogrés.
Lúache immurgu & Lúachet hi Cill Lúache hi crích Læichsi.
Lúache didiu solus hí, ar dicitur lóch solus & loch dorcha.
Lúachet sét solus na fírindi.
Lesar immurgu ar is les cuirp & anmmæ, nó leges, & hitá cell ale dí i n-Delbna Ethræ im Midhi féin Lessar immurgu hi cill i crích Húa Ceindsealaig.
Lochet didiu la bloedmadmand crand bid dorcha in chonair la blædaig na crann ic maidm.
Ó doralæ immurgu Colmán mac Lúachán i mbroinn a máthar, ní rabæ cess ná galar ná guin ná tregat ná tortromad ná amnerti fuirri frisin ré-sin amail is bés do mnáib torchaib.
Primum miraculum a brith cen guin, cen tregaitt, cen idain.
Ind aidchi immurgu rucad Colmán mac Lúacháin i tír Colmán ó Thigh Lomán fothúaid, dorúacht epscop Etchén in aidchi-sin co Tech Lomáin.
Rosfuc immurgu Lommán íarnabárach dochum batsti co hepscop Etchén & robatsed hi Tír na Copán copán usci tucad tar cend an maic & tucad Tír inna Copán do epscop Etchén illóg a batsi & tucad Tír Colmáin do Cholmán mac Lúacháin ar a brith ann.
Rofastad dano epscop Etchén in aidchi-sin hi Tig Lommáin & ó tháinicc íarmérgi & ó atrachtatar na cléirig dí Lommán & epscop Etchén, rochúaladar na ceóla adamra imda immon cill cacha lethe & ní clos accu reme ní bad amra nach bad binniu, id est, angil nime ic faóilti fri Colmán mac Lúacháin, amail dorónsat angil neme ceólu imsa adamra immon m Bethil cecha lethe aidchi gene Críst.
Dotét tra fochétóir rath fátsine for epscop Etchén, co n-epairt in láid-so sís:
Amra gein gignither, Colmán cáidh cumachtach, comairci clann Néill; bid nía nertaib nóemchlérech, bid caindel ard adanta, bet ríglaig dia réir.
Bid crábdech, bid cæinsuárech, bid cendais, bid conderclech, bid credal cáid cáid, bid lía lógmar lainderda, lán do grád na trínóiti eter feóil is cnáim.
Bid úasal, bid inísel, bid coicc indraic ilmartra, bid mór as cach mud, bid claideb tromm tendtidi, bid scíath díten díthogla fri díabul ndær ndub.
Nocha bía cair collaidhi d'ocht n-airchib na nduálach hi tegdais a chuirp: bid hé in t-ennac ænmenmnach eter corp is nóemanmain cen nach n-adbar n-uilc.
Bid maith la cach cotaigi Colmán ar a chrábdigi, bid sái hi fáthaib fis; malartbaid na mórrígu, millfid túatha is tigernu dia ndernat olc fris.
Dobéra cách manchaine a chlainne is a chomperta do réir dligid dó: is lem légbas lebránu cacha screptra scélmóire re táeb saltrach so.
Gébaid so secht prímrelgi fo ríaglaib dia Rómánchaib co ná fagbat péin: cethracha ar cét comlána ar secht mblíadnaib búanadblib bid a remes ríglæchda, ní ba sægal snéid.
Ticfa féin ar prím Fíada hi richt lobair láuderóil dia thoroma sein: ni geinfe asa hathilti etir orbaib Elginsi, ní béra brú banscáile nech bus amra gein.
Amra gein.
Ba móte tra grád & serc an meic la muintir a máthar & a athar an taircetul-so dorigne in t-epscop úasal dó.
Roailed íarum an mac co crábdhech & co inísel & nocluintis sailm & clascetul & guth cluicc cacha trátha & cocetal aifrind cach domnaig cach airm i mbíd-som, co ticdis na dáine dia íarfaigid; ‘cúich in senadh tánaic sund iróir?’
Ó notégtis immurgu isin tech i mbíd-som, andar léo batir lube boladmaræ nóscæiltea isin tech ule & ní bíth ní and acht ésim & a choimétaidi fodesin.
Ocus órba slána tra blíadna de-sim, gabais inad fo leth, id est, Cell Bec ó Lis in Daire sairtúaid a chellsom a céin roba bec hé, conid aire isberar Cell Becc fria & dogníthea fertæ imdæ & mírbaile fair-som indti & ní théged etir hi comatreib nách hi cumascc doeine n-imdæ ná dæscarslúaig ná mac mallachta archeanæ.
Feachtas dano dochúaid Colmán la táin mbó conicci an m Brosnaig ó Chill Bicc síartuáid & ótconnairc scáth an duine isin usci dochúaid som sís ind & is amlaid tarfás dó hé amail chéo solusta & táncatar chuici-som anmanna amlabræ in usci, co fersat graifne ina fiadnaisi ic faoilti fris, amail bid ed asbertais; ‘Mochen duit, a Cholmán, a thigerna ind usci-sa & in tíre, is duit fogénam-ne co bráth’.
Robói tra Colmán fo usci laa & adaig & táinic tirim as amail robói Pól apstal fo usci.
Robátar dano na tustidi in eret-sin oc túr an maic & bátar torsig co fríth ina chodlud isin usci.
Ó rosíacht tra in máthair chuici cíis cóe foeilti ina fiadnaisi & isbert so:
Mo mac, inmain hé ind inbaid atcíu, mo ré-sea ar do ré, dar th'ési ní bíu.
Rop tosci m'éc féin oldás héc mo læig, rombía cert is cáin triana nert in næim.
Bendacht Dé ar in sruth nár brethnaig do bás, rotlá silliud súas dot innium, dot fás.
Nírlég Día tonn báis dar do bél it broind, atlochar dom Ríg, rotgab Críst fo choim.
An mac báid robói nói mísaib im áin roaslaig mór n-úar isin m Brosnaig báin.
Rotarrgired duit bat cobair do chách co mbía túath nach tréith fot scéith ar do scáth.
An lind for thuil tú sech cach lind bid lat, tæt lemm athaig biuc m'athair is mo mac.
Mo mac.
Táinic iarum Colmán asin usci innís dochum a thustide & gabais co Cild Bicc iar sodain.
Romórad ainm Dé & Colmáin triit-sin.
Araile scél forathmentar sund.
Gabais didiu bronngalar tra athair a máthar Colmáin Cáoch Rolach & asbert fria ingin:
‘Tabair in mac chucum Colmán & tabair a lám for mo broind.’
Tucad amlaid-sim & ba slán fochétóir.
romórad ainm Dé & Colmáin triasin firt-sein.
Arale dano scél forathmentar sund asbert Cæch Rolach fria ingin; ‘Tabair an mac chucum Colmán, co tarta a hanáil fom rosc, ar ní léir dam ní.’
Tucad chuici an mac Colmán & tuc a anál fo rosc & ba slán focétóir & romórad ainm Dé & Colmáin triasin firt-sin.
Araile scél dano forathmentar sund Mongdub ingen Lúacháin gabais a Cræib Ullan & ba hí ba coicc indti ic Colmán & noticed cach domnaig co Laind do étsecht fri hoifrinn & celebrad a bráthar.
noticed cach laói co leth conaire innúas do dénum a léginn & notéced Colmán súas corecgi séin do dénum accechta dí & rocumsat adrad and, conid de asbert Adrad ingene Lúacháin i Cræbiuch Laindi fris sén.
Rucad immurgu íarsin hi cind secht mblíadna co hanmcharait crábdig, id est, co hepscop Etchén & ro lég na salma & na himnu & in ord n-ecalsa ule ace.
Tictis tra angil co menic do acallaim Colmáin coricci in riglés i mbíd.
roairig a oitti rath mór fair-som sech na daltuda archena.
rogab format na daltada ale fris-sium, & roairig a oitti ésiden & isbert an t-oitti fris-sium; ‘A meic maith, imthig eólus ale do dénum do légind fechtsa & ber bennacht.’
Lauid iarum Colmán dochum Mochuta co Rathen do dénam a léginn lais.
Araile scél forathmentar sund roedprad do Cholmán mac Lúacháin in reclés ar cúl na hIbraighe ar son na hibraige féin rucad úad tria fornert ótá in ibraig conici in croiss & in srait fil frisin crois indnís & Erechtach erchindech Lainne & Úa hÁengusa erchinnech Cilli Uird icca críchad & secht traigid fichet inti do muindtir Lainne i n-erchomair in meic ecalsa norachad dia oilithre conicci sárugud do Mochuta & do Cholmán & do nóesaib na himirci mórfesar ar secht fichtib ar secht cétaib.
Mina comailter amlaid sin;
Úa Ferchair & Úa Aedacáin & Úa Dercáin & na céle Dé uile ina ráthaiges-sin co bráth & muindter Liss Móir uile.
Mochuta cecinit ar a láim do gabáil do Blathmac ó Rathen:
Cethri fichit sé fir déc lín clainne Blathmeic, ní brécc, ocus cóic cétt déc fa dó romarb Mochuta i n-áenló.
Rolá in doman bac ar bac dá mac déc fil ic Blathmac, dá mac deac la cach mac, is annsu a rím fria rathmac.
Rolá athirruch athbac d'éc meic cach húi do Blathmac, is túalaing in Rí dusrat ó Blathmac ná rab tathmet
Ó táinicc immurgu dó-som co hæs secht mblíadna déc, luid dochum Mochuta Lis Móir hi crích Muman for deoradecht asa athardæ féin.
Nech tra ar timchill cach aidchi nóroinned do clamrad Mochuta & ba gnáth drong díb co fodord & fo brón raindi.
Dogní Colmán dano rainn aidchi dóib amail cách.
Ba sáthig dano íat uile & batar buidhig cen fodord ind aidchi-sin.
Íarfaigit íarum íarnabárach in chlamrad do Mochutæ ‘Maith ale, cía roroind ar proind dúnn irráir?’
‘Colmán mac Lúacháin,’ ar an clérech.
‘Dénad cach aidchi dún raind an Colmán cétna,’ ar íat-som.
‘Ar ní fríth sinne uile commbuidech ríam cosiráir.’
‘Maith aile, a Cholmáin,’ ar Mochuta, ‘déna sút!’
‘Ac,’ ar Colmán.
‘Atágar antí nach ba buidech do gait neime form.’
‘Geibim-si form,’ ar Mochutæ, ‘nem duit féin aire & dot manchaib sund co bráth & corab hí a n-elithre Less Mor & an dán cétna dóib sund.
ní bía sonus far in raind, mani taircther dóib-som hí nó mane léicther.’
Naiscid Colmán for Mochuta sin uile dó & nighid a láma íarum & dogní rainn dóib.
inde dicitur Colmán Lámglan de-sim ó sin himach.
Roindid tra Colmán dóib co cend secht mblíadna & légaid an scriptúr cechtarda ann in n-eret-soin.
Fecht and dano gebid treblait mór Colmán mac Lúacháin fri laithe & batar brónaig de sein an manaig & tictis dia thoroma cach laithe cosin Ibraig Colmáin meic Lúacháin reclés Colmán hi Lis Mór hésein & luid Mochuta féin leo araile lathe ann dia fis & is a forbæ laithe ésein & ba slán ésim íarnabárach fochétóir, conid and asbert Mochutta na rundæ:
Colmán Lámglan, lór a gile, lám fri caire , grád Dé neime.
Serc na manach, mían don chlamraid, cen nach n-erbaid ina anmain.
Anim lommnán d'fis is d'ecna, cend cen ocla, tend dom frecra.
Bánchoic balla mo bíd blasta, fer fíal fosta, grúad glan gasta.
Lám an Choimded úastu atchim, leis mo laindia chess chinn
Comrainn coitchenn fiad na huile ar grád nime dán an duine
Dia deóin trécis soidnge ar dodaing, ris ní scaraim céin béo i ccoluinn.
Térnaid íarum Colmán mac Lúacháin & línaid rath hé ó mullach co lár.
O rosíacht-som immurgo æs timairgid celebrad de Mochuta & isbert in clérech ná deónebad úad hé céin beth hi coluind acht co hinad comfacus i n-óentír fris féin im-Mumain armedón & isbert Colmán ná ticfed a hæntír cein co mbad cet lais-sium.
Derbait íarum malle a n-óentaid andsin.
Fóididh íarum Mochuta é-sim co Dúngal mac Mælfothbil rí Fer Maigi & ba cara séin do Mochuta & dia chlamraid co n-almsanaib mencib biid & étaig dóib & dober Mochuta cóicait manach dia muindtir féin leis co Dúngal.
Ó rosíachtatar tra hi cíana ó Lis Mór síar, atcondaircatar buidin móir cuca 'na n-agid & fer marb acu for fúat & síat féin ic golgaire móir.
Comraicit íarum Colmán & an buiden út imalle & íarfaigid Colmán díb:
‘Cúich an marb-sa fil occaib?’
‘Dúngal mac Mæilfothbil,’ ar síat-som.
‘Is cuici-sein ronfóided-ne,’ ol Colmán mac Lúacháin, ‘& is mellad dún a héc co fácbad tír occund & légid for lár hé bicc conasfacamar.’
Dorónad amlaid.
‘Diamad béo tra Dúngal,’ ol an buiden, ‘fogébtha-sa sin uile & cid duit-siu, a nóem Cholmáin, nach cuinche for an Comdid a thathbeogud? ardoní Día fort ní nách lugda innás sin & fogénum-ne duit co bráth & fogéna-som féin & a chlann co bráth duit.’
Conid and isbert Colmán in dá rann-sa:
A Dúngail óicc feramail, it mac flatha fír, olc don lucht-sa am lenamain do breith-si as do thír.
A marbán út tra ale, érig, tasce ille, bí-sin béo mar táam-ne, tiagam síst malle.
La sodain tra fochétóir atracht Dúngal & atfét a uile físse tall dóib.
Romórad tra glóir & anóir Colmáin meic Lúacháin triasin firt-sin fon Mumain uile.
Dobert íarum Dúngal do Cholmán in cóicait bó dia fognam & a roga baile 'na thúaith & a manchine co bráth.
Dogníther íarum la Colmán mac Lúacháin Cell Uird isin baile-sin hi Feraib Maigi & is aire isberar Cell Uird fria, ar is inti tósech túarcgabad an t-ord tuc Molaisi leis ó Róim, ar roforaith é-sium ma gabáil ind uird-sin acht co torsed.
Robói immurgu annsin Colmán co fertaib imda & mírbuilib cor ba slán blíadna de eter Mumain & sund ria ndula dó síar secht mblíadna déc díb side sund & a secht il Lis Mór & ósin imach i Cill Uird & ic troscad fo Mumain & for Cnuc Brénaind.
Ba deochain tra in eret-sin Colmán mac Lúacháin grád manaig immurgu rogab ar tús & asein na gráda ecalsæ.
Araile scél dano forathmentar in blíadain ria n-éc Mochuta táinic chuici Motura mac ríg Corca Bascind ammus lais do fognum don Choimdid ic Lis Mór.
Rotesctha a foilt & robenta corne ina cendaib la Mochutu & bátar blíadain laiss.
Táinic angel dochum Mochuta i cind blíadna & isbert fris; ‘Ní duit-siu tra ro cetaigid na manaig út, acht inad is mó irricfiter a less.’
‘Cáit dano é-sein?’ ar Mochutu.
‘Múnfaid Día dóib hé,’ ar an t-angel & ‘tabair-siu clocc dóib cin tengaid and & áit illeræ acu hé, is and bías a n-esérgi & a fognam co bráth’.
Cíid tra Mochutu & atfét dóib-som in scél-sin & cíit sium féin co serb & doberar clocc dóib cen tengaid and & troscit rempu aidchi cacha cille & bátar secht blíadna timchill.
Érend ón mud-sin & ní labair a cloc frisin ré-sin.
Hi cind secht mblíadna iarum iar ngabáil Laindi, is ann rolabair accu a clocc ic tiachtain dochum Lainne ic Adrad Motura.
Tecait iarum co Colmán & slaindid in fid lais & doníat tochar mór ó Laind co Tech Laisrend tar Móin Lainne & nascit for Colmán nem dóib féin sund & dia cinél co bráth, conid íat-sin filet isin ulaid fata ar cúl eclaise Colmáin meic Lúacháin & conid desin ata Bernán Moturu ic Laind & bernán Mochutu hé iar fír & mind cotaig isin bale hé & ícaid galra & tedmand imda for dæinib & cethraib dínnech ass & a béim impu fo trí.
Araile scél forathmentar sund secht meic Mennán meic Mænán meic Feradaig meic Cais ó fuilit Dál Cais & do muindtir Motura dóib.
Táncatar na meic-sin día luáin cásca móire do faigde co banairchinnig Lainne & isbert sí ní bái biad nó lind erlam aici.
Érgit-sim immach & síatt dimdaig.
Isbertatar fria-si; ‘Rob dimdach cach dám dít fadechtsa.’
‘Diit is dia, a chlérchiu,’ ar sisi, ‘tabraid écc isin escuine ar Día rib.’
‘Dobéram,’ ar siat-som, ‘dia tucthar proind mórfesir i comainm in laithi-sa dún dogrés cacha blíadna do lind & do bíud.’
‘Dobérthar ón,’ ar sisi.
Conid ósin ille dlegar do banairchinnig Lainne féil mac Mennán do dénum cach lúain cásc proind secht do lind & do bíud do chlérchib Laindi & loim ar son lenna ann, mina raib lind féin.
Táinic reime íarum i crích Midhe do thoroma a charutt & a aitte epscop Etchén & ó rosíacht immurgu co Cill Big & fegaoidh inadh cille ar brú tsrotha ar gaire éiscc & usci and i cind Átha Daire.
Claoiditt íarum na manaoigh múr mór timchell na cille-sin & bat saothraoigh & bat scítthaig íatt asa aithle.
Táinic aingel and aidcIsin go Colmán & asbert fris; ‘Cid mór do tsaothar, a Cholmáin, ní sund bett do manaoig nách do eiséirge féin.’
Cíis iarum Colmán co serbh & asbeart; ‘Cia pudhur fil sund etir?’
Asbert Uictuir aingel dósum; ‘Óen cach cett sund dochum nime & óen cach cett immurgu dochum n-ifrinn asin bale notbérthar-su imárach.’
Nascid Colmán sin for Uictuir angel & atbert Uictuir; ‘Ticfe oiss cucutt imárach, a Cholmáin, do imchur do lebhor & bérat éolus remut a Fidh Dorcha síar imárach & cumfat reilicc duit annsin & slaidfett a cranda.’
Dorónadh trath amhlaidh-sin íarnamárach, conid íar slaide na reilgi asbert an t-angel:
‘Ittá sund, a chléirigh, inad lainde do maccaib Lúacháin.’
‘Bid hé-sin a ainm co bráth,’ ar Colmán, ‘Lann mac Lúacháin.’
Conid and asbert an t-angel inn so dia comdídnad a thorse Colmáin meic Lúacháin:
Colmán Lainde flatha fine, noco píantar fora n-íatur úr a chille.
Mór a saothur riana manchaib, muindter nime bít 'ca charthain.
Ní fil áige 'na chorp chomgeal nár lín uile grádh in Choimded.
Óen cach cetta maith da muinntir, dochum péne, ní ris tuilltir.
An drécht éisium nách cóir creidim, nád roich cretair 'na corp eidir.
Buidne d'anglib ar a rográdh bít ic amrán caithche im Colmán.
Colmán Lainne.
Slaidit íarum na manaoig in fid archena.
immurgu Colmán co epscop Etchén co tísad chuice do cosecrad a relge lais. Táinic amlaid epscop Etchén & asbert fri Colmán úasalgrád saccairt do eritin lais-sium isin chargus ar cind & fóemaid Colmán úadh.
Lotar tra andsen cuci-sum dá Colmán ele Colmán Eala & Colmán Comraire, co tíastis i n-óenfecht do eritin grád co epscop Etchén.
Rofoillsighed dano do epscop Etchén a mbith for conair cuce céol angelacda atclos dó an laithi-sin, conid de asbert epscop Ettchén:
Do Chríst atlochar-sa, atcíu slógh n-angel cucum dom thoramha, is amra an chaingen.
Nomaidlet ilcéola na flatha nime, rolethsat archangel tar firu bile.
Bíaid relec d'archanglib im chlúain co clothur, do dín ma degmainche, do Chríst atlochur.
n-óenfect rosechat íarum na trí Colmáin co Clúain Fota & feraidh epscop Etchén fáilti móir Doníter íarum dabcha fottraicthi dáib a n-óenfect ar ná digsed nech díb i n-athinlatt araile, id est dabach ibair co circlaib ibair & dabach darach co circlaib sailech & dabach darach co circlaib ibair. Érgit tra na trí Colmáin a n-óenfect chucu.
Téid Colmán Ela isin dabaig ibair co circlaib ibair.
Téit immurgu Colmán mac Lúacháin isin dabaig darach co circlaib ibair.
Téit immurgu Colmán Comraire isin dabaig darach co circlaib sailech.
Is and asbert epscop Etchén; ‘Is amlaid sin tra bett far gráda i talmain, a cholamhna inmaine, id est: bid epscop co n-onóir epscuip inntí fil isin dabaig ibair co circlaib ibair; bid sacart immurgu co n-onóir espuic intí fil isin dabaig darach co circlaib ibair; bid deochain immurgu co cádhus sacairt intí fil isin dabaig darach co circlaib sailech.’
Iarnabárach tra rofurmethe gráda forru-sum fan inas-sin & rofastait and oidchIsin i Clúain Fota, conid de asbert epscop Etchén in duchand-sa dia formolad na Colmán:
Inmuin tríar táet and co Clúain Fota fond, da fuirgther dar amm ní fulangtha glond.
Na Colmáin can cacht, is anfáil a nert, gabsat cennacht móir, ar is dóib rodlecht.
Bid óennert a nert óndiu co tí bráth, tic indem na túath dá cinniud for cách.
Temair ní bía i mbrón do gar ná do chían, cid duilig a dál, mat buidhigh an tríar.
An t Ultach mór maith is áilliu for bith is gnúis hi fil rath, nístráeth cath ná cith.
Gabais ilar cell im chocricha cnes, is hé an romac ríg, is díon ar cach tress.
An Conaillech cass, mairgc dotuchre friss, iss é in frecraid fis, is ecnaid cach fis.
As comrar cét rún a chridhi sech cách, a árus cen fúath bidh cádus co bráth.
Mo daltán-sa féin do Chlúain Colmáin Móir, mochin drem dan dín, ba hé cenn ar slóigh.
As rélta co rath ónid sorcha in bith, inmain bríg cen brath, ruslín rath 'na rith.
lethard a ngrád bat comuáisle ar neim, ní fil díb nách fíal im bíad is im digh. Rochind for cach æn mac Lúacháin na lenn, ní techt Ériu oll is féliu ná is fearr.
As mochean an dám innair is aníar, im imdaidh cen brón, is inmain in tríar.
Inmain.
Dorónsat íarum a n-æntaid ann-sin na trí Colmáin & epscop Etchén & Mochúa mac Nemaind in-nem & a talmain & lotar íarsin dia cellaib dílsib & a n-ænfecht rogabsat na trí Colmáin grádha & Mochúa.
Conid ænchell ósin ille Land & Clúain Fota & Tech Mochúa íarthar cille Lann & medón cille Clúain Fotta & ærthar cille Tech Mochúa.
Táncatar tra manaig imda co Colmán mac Lúacháin & sléchtsat dó & aidbret manchine a clann & a cinél co bráth dó.
Araile scél forathmentar sund.
Colmán mac Lúacháin do chungid faghdi feraind co hAnfosaid mac Leda & ní tard dó acht gáire uime. ‘Bid sothech fonámait & gáire fer t'inaid co bráth,’ ar Colmán, ‘& is dam-sa fogénus t'ferann & do chomarba co bráth.’
Ocus atbert Colmán béus maidm for cách ina bía nech úaithe co bráth, mina raib cach duine for barr a clúaisi deisi hi cinaid an fonámait doróne im Colmán, is uime rofácaib Colmán dóib so.
is uáid so rogénetar Hí Manchán & Húi Máelumæ & lucht na Cluána sin íatt malle.
Rochuindigh dano faghde for Lechet & is úada-so rogénetar Húi Leccett ic Lainn & isbert side; ‘Ní fuil dom ferann acht inat óentighi.’
‘Ní bía acat co bráth acht óentech óniu himach,’ ar Colmán, ‘& bidh dam-sa foghéna do thír & do chomarba.’
Rochuindigh didiu faghdi for Chumíne mac Ledha & is uáid-sin rogénetar Meic Airechtaigh airchindig Lainde íad-sein & is ed isbert sein; ‘Mo thír uile duit, a mec inmain, ar ní fil comarba acam féin.’
‘Bíaid comforba acat-sa didiu,’ ar Colmán, ‘& is é bus comforba dam-sa co bráth.’
Roráidhsit immurgu na manaigh; ‘Is cúanna & is brígach an lánamain Cumaine mac Leda & Brígh ingen Chomgaill ingen ríg Delbna Móire.
Dia mbeith mac accu, toich dó ciamad Chúanna hé.’
‘Is amlaid bías,’ ar Colmán.
Conráncatar íarum an lánamain an aidche-sin & ro compred íarum mac de & rucad an mac a cind nói mís & rucad dia baisted co Colmán mac Lúacháin.
doratad Cúanda fair & rogab etal báidhi an cléirech uime & atbert:
‘Tabair an mac inn-ucht mo chochaill buic colléc, dom-ánicc etal báidhi imme.’
Tucad amlaid & rogab an mac bec lán a lám do chochall an chlérig, conid ann isbert Colmán; ‘Is ferr an fer bec-sa oldaiti na fir tuc éra form-sa immo ferann.’
Conid ann atbert:
Fearr fer andát fir, ait leam ní día feil, do Chríst beirim buidhi an duine nongeib.
Nomgeb is notgéab, bíaid ar fine fót, inmain áighe sútt, indiú is áigi ócc.
Bendacht for an mbroind rocomper for lár, mo bennacht ort féin notlenfa an céin már.
Biáid cendacht mo chell is mo thíre teinn im degaid cot chlaind cen mebail, cin meing.
Anfossaid dúr dían ocus Lechet lonn bet got fognam sund, bid erlom do glond.
Nocha faigbe bás gurbat senóir crín, raga ar nem iar tain, bidh hé sin do díl.
Cen díth ar do chlaind an céin beó-sa ar neim, bid leó an chell céin máir, ferr fear andát Ferr.
Pennachais tra Colmán mac Lúacháin Cúanna fon cuma-sin.
‘Is fo síd tra scairthi,’ ar na manaig re Colmán.
‘Bid cend sída dogrés in gen-se & fer a inaid día éis,’ ar Colmán.
Dá aicme immurgu robátar hi Fidh Dorcha ar cind Colmáin maic Lúacháin, id est Hí Dubáin Caille & Húi Dubáin Maige.
Táncatar malle dochum Colmáin & dorónsat a manchine dó eter bás & bethaid & a ferann ar bithdílsi co bráth, conid síatt is fine griein ac Laind ósin alle.
dobert an rí do-som a sære dóib co bráth úaith féin &ó cach ríg 'na diáid co bráth ar cís ríg & flatha.
Is síatt-so baileda Hú n-Dubán Less na Fingaile cona dib lessaib beca & Less Dubán ar cúl Less Grúccáin & Less Droignéin ó Liss Grúccáin ille & Rúa Mór Corracán & Clúain Dam & Tulach Lín tall ó Chill Caca?
ille anúass & Teach Conán Conán mac Fiachraidh meic Dubán meic Ailella ó filet cenél Ailella i Feraib Tulaig & Ráith Criti & Ráith Inraith & Ráithín an Usci & Ráith an Midg & Cræb Ullan & Ráith Spelán cona muine dercan & Gortín Grogín &Tír na Leici allanuás de & Tech meic Conba & Ráith Cairech & Less na Con allanair de & Clúain Mæil & Loch Corr & Tír Bæthán & Tulach Rúad & a ndílsi uile do Cholmán mac Lúacháin & don Choimdid co bráth ó ríg & ó chíss na flatha & na túaithe archeanæ.
Araile scél forathmentar sund certt amræ robói do muindtir Tigi Conán hic Laind Anníaraid a ainm-sen, co ndernæ srían co n-ór & co n-airget do ríg Húa Failgi & berid buddess día reic.
Is ann imarco doralæ mac Coisemnaig ac a crochad ar a chind & ba hingnad la hAnníaraid é-sein.
Isbert immurgu Anníaraid frisan ríg:
‘Bráthair dam-sa sútt & ná crochthar hé!’
‘Doragha duit-siu dá bái déc dia chind an tsréin ná an cimidh,’ ar an ‘Is é mo rogæ an cimid,’ ar an cerd.
Tecaid malle indeass an cerd & Mac Coisemnaig.
Dobeir Mac Coisemnaig lóg a sréin don cherd íarna chuingid dó fair Ráth Speláin cona muine dergan dó ar son an dá bó déc útt tárcas dó do chind a sréin, úair ba ferr leis aná marbad féin a tabairt do Anníaraid.
Dobeir immurgu Anníaraid do Día & do Cholmán co bráth.
Araile scél forathmentar sund Anníarraid cerd do muinntir Tigi Conán.
Tarb robói aici & nocha ferr leis beith ar búaib ná ar graigib Mælsechlainn, conid de sin atberthea Grogín friss.
Araile láa immurgu tánicc Grogín ó purt Indsi na Cairrgi dia thigh, co tarla for sechrán hi ngurt meic do Choisemnach hé.
Tánicc immurgu Mac Coisemnaig do chuártugud a gart & fúair Grogín indtib & ruácaid hé, co rominaig a chalpthæ.
Indisid Anníaraid ésein do Mælsechlainn.
Is sí imargo breth rucc Mælsechlainn, an ferand ar minaig á chalptha do thabairt do Anníarraid ná íc Grogín.
Conid de isberar Gortín Grogín fris ósin alle.
Doratt immurgu Anníarraid éside do Día & do Cholmán co bráth.
Tír na Leici immurgu, rí Midhi doratt do Cholmán ésiden ar na demnæ robói ac a athaigi do indarba esti, úair romillsitt mór istír.
Tech Conán immurgu tech n-abad Colmáin meic Lúacháin ésiden & ní dlig nech ní de acht comarba Colmán.
Úair atá ordu Colmáin isin ulaid a ndorus an tigi n-abad & biid timthirecht angel ann cacha aidchi lúoin.
Ráth Cridi immurgu ón mud chétnæ & Achad an Pubaill ón mud chéttna, úair pupall Colmáin robói ann & it sæire sin uile ó chís ríg & flatha & tuaithe archenæ.
Dorónad tra tempall íarum dermár la Colmán mac Lúacháin ac Laind & tinóled tinchur fleidhi móire lais dia bennachad a thempuil ó epscopaib úaislib.
Dorónad iarum in flead & tinólta cuici næim imdæ da gach leth & tuctha trí epscuip cuici fri bennachad an tempuil epscop Conchraid & epscop Etchén & Colmán Ealæ an tres epscop.
Dorúachtt dano an aidchi-sin Fursæ crábdech co Laind & rotoimled íarum an fled fon cumæ-sin & dorónsat uile derbad a n-æntad íarnabárach fri Fursæ & robennachsat ule an tempul & an roilecc archeana, conid annsin asbert Colmán mac Lúacháin:
‘Mo manaig ar do chomairgi, a Fursæ!’ ar Colmán.
‘Gebim,’ ar Fursæ, ‘dia torsett chucam am relecc.’
‘Rososett ón,’ ar Colmán, ‘ar bíaid relecc acat-sa im releicc-sea armedón sund ac Laind.’
‘Biid dano,’ ar Fursæ, ‘& bid ailithri dot manchaib-siu indti amail cach releic acum-sa.’
‘Mo manaig ar do chomairci dino, a epscuip Etchén!’ ar Colmán mac Lúacháin.
‘Gebim-si íatt,’ ar epscop Etchén, ‘dia torsett chucam.’
‘Rososet són,’ ar Colmán, ‘ar bíaid relecc a fus acatt.’
‘Bid dano,’ ar epscop Etchén, ‘bid ailithri dot manchaib-siu indti amail bís a Clúain Fotta.’
‘Mo manaig dano ar bar comairci-si, a Cholmáin Eala & a Cholmáin Comraire!’ ar Colmán mac Lúacháin.
‘Gabmait-ne ón,’ ar síat-san, ‘dia torset cucaind imáin.’
‘Ronsoset són,’ ar Colmán, ‘ar bidh lib-siu trían mo relgi-si.’
Rorandsat íarum an releic i trí fon cuma-sin an trían imon ulaid Fursæ la Fursæ féin & an trían iman ulaid epscuip Etchén la epscop Etchén féin.
Ósin amach immurgu lasna trí Colmánu cona næmaib æntad & cataig archeanæ Lommán & Samthann & na trí dísertaig & Úa Súanaig & Mochuta & Mædócc & næim Érenn do neoch robói a n-Druimm Ceatæ, conid cell chottaig tra amlaid-sin do manchaib Colmáin meic Lúacháin a chell féin & nem dóib indti.
Bennachais íarum Fursæ an cill íarnabárach ule archenæ.
Táncatar dano chuici-sim bráthair a senathar clanna Forandán meic Læda Find meic Mane & aidbrait a manchine co bráth dó & doberatt bale dia ferann díles dó ina screpul soscélæ Léna ésidein.
doníther cell ann la Colmán mac Lúacháin & noerbered bith co menic innti-sen eter a manchu tair.
Araile fecht dano luid Colmán mac Lúacháin co Léna a n-Úib Forannán do thoroma a manach & a chille & is annsin doralæ rí Érenn i n-Dún Léime ind Eich & delg co n-acais ina chois, co nderna tart ar feith inti.
issé an rí hísin Domnall mac Áeda meic Ainmirech meic Congail Chindmagair meic Sétna meic Fergusa meic Conaill Gulban meic Néill Nóigíallaig.
Bói sein didiu a n-amlabrae blíadain isin dún-sin & ní chungaidis lege hÉrenn ní dó.
Ótcuás dó immurgu Colmán mac Lúacháin do bith ana chill féin ic Léna, tíagar ón ríg for a chend & atfæt an rí riss:
‘Do breth féin duit & slánaig mo choss, ar is túailnge tú & doní Día fort ní is dolge andás sin.’
Dogní íarum Colmán ernaigthi fria chois & isbert:
‘Tabair do chois for an cloich-sea & is cett don delg fil it chois-siu daul indti.’
Dorónad tra amlaid-sin & ba slán fochétóir an choss.
Sé ríg tra díb-so rogab Temraig díaid a ndíaid cen nech do síl Cholmáin Móir & Díarmata meic Cerbaill hi Temraig ind oirett-sin Ainmere mac Sétna & a dá mac Áed & a dá mac sein Mælcaba & Domnall dá mac Mæilchaba.
Is annsin dorat Domnall Dún Léime ind Eich do Cholmán & doní Colmán cill andsin & relec & nobíd indti co menic & robói tri cargais ann-Úaim Cholmáin isin carraicc ar cúl an dúine & a agaid for Bóinn immach & na secht mbale déc bátar 'ca fognum ac Domnall & ic cach ríg ele reime & dá seabac selga bátar aci; & a saoire co bráth do bráthrib a senathar clanna Forannán & Aedæ Find & Mane & Colmán mac Lúacháin mac Leda meic Maine éisium & asbert Colmán immurgu:
‘Cid bé rí tí tar an saoire-se co bráth, a cétt oiret-sin dia crích & dia ferann féin do easbaid fair.’
isbert Colmán béus:
‘A chétt comlín-sin immurgu do esbaid ó ríg Temrach antan chuinighfes císs nó bés forru-sum & maidm fair an cath ule i mbiad nech díb-so, mad ar éicin berar íatt himach.’
Is and asbert Colmán:
‘Cid bé ergabus én díb sútt, a brith co ríg Temrach & tabrad sein secht mbæ are, mane fagba ar lóg bus lugha & lécid ass hé de mullach a chind & ní gébthar ris co cend secht mblíadna & ní benfaidhter de an cend-sin co bráth & bíaid aidchi n-ármaigh.’
dorat sæire co bráth dia muindtir eter na cella afus cona muindtir & na cella a n-Úib Forannán co lucht a fognama tair secht mbale déc & na trí cella fil indtib do Cholmán.
dlegar ósin ille hi sic flaithe Úa Forannán & a fir bale co Laind dia n-adlacad.
síat ósin amach isna cellaib tair & máoir ó Laind isna cellaib tair Húi Bráonán & Húi Máolbethad do muindtir Laindi íad-sein immalle do goibnib Laindi íad ó Thulaig Lonán.
Is léo so tra trian éttaig na marb tair & trian rachaill tair ar chomét dligid ecalsa dóib.
Araile scél dano forathmentar sund laithiu bói Colmán ana chill ac Leiss Dochuinn matan tsamraid tráth terti élusset tra bæ an bale dochum na læg & na láoig 'na rith chucu-som & ótchonnairc Colmán sin, sáidhidh-sium a macbachaill isin cloich eturra & smachtais forru & féimditt na láoigh imdecht asan maigin-sin & féimditt na bái imthecht chuca-som don leth aile.
Tastait iarum immalle fon cuma-sin co hetrad & conéracht cách.
atá a hinatt isin cloich béus & is ann atá an chloch hísin etir Chuillind Móir & Chuillind Bicc hi medhón.
romórad dano ainm Dé & Cholmáin triasin firt-sin.
Conid de sin asbeir an bachall bís eter na bú & na lægu ria ósin ille & macbachall a ainm riasin firt-sin, ar bith na láim na macæim.
Is sí-sin mind dlegar do bith a n-Úib Forannán isna cellaib.
Araile fecht dano tánicc chuici rí Fer Tulach Onchú mac Sárán & sléchtais dó & cuinchis ascaid for Colmán mac Lúacháin, id est, comad hé Colmán tidlaiced sacarbaic dó ria techt dochum na todóchaide & faomaid Colmán dó-som sin ná bad marb hé co mbeithsom fria hudacht a báis.
isbert Onchú:
‘Cid duit, a chléirig, cen claind do chuinchid dam-sa co fognat duit féin co bráth?’
Conid ann isbert Colmán:
Bíaid mac amra acat-sa, a Onchú cen gaindi, bid dalta, bid degmanach do Cholmán lámglan Laide.
Araile fecht luid Colmán mac Lúacháin co Dún na Caircci hi Midi.
Is ann doralæ Onchú mac Sárán marb sechtmain reime a n-Indsi na Caircci.
Lauid Colmán chuici & isbert fris:
‘Rogellsam-ne ém ale ná raghtha-sa báss comad mesiu doberad sacarbaic duit.’
doirtid Colmán trí tonna asan findfáidech 'na chenn.
‘Is cet duit érgi a súan báis a n-aóis bar, ar at senóir cetus anoisin,’ conid andsin dorónsat an imacallaim-so sís:
A Onchú, tócaib do chend eter ócaib na hÉrenn, fattæ do suán, ná bí a spruc, sechtmain lomlán fo t'ænbrut:
Tasci cucam, geb mo láim, a meic lainnerda Lúacháin, curotimnor, gním cen acht, mór don ingnad atconnarc:
Abair rim an rét-sa ar tús, tacair lat ní dot imthús, nan exit menman roba nó an scarad cuirp is anma?O:
Ruccad m'anaim úaim i céin sech ifernn n-úathmar n-acbéil dochum ríchid an Ríg ráin fil cin díchlith, cen dígbáil.
Airm a fil slánti ocus síd ocus fáilti can imsním, céol can chumsanad, cen chol, betha cen báss, cen bægol.
Aoiti cen sentaid do gréss, solsi, suthaine, sobés, frecnarcus Ríg secht neime aongen Maire ingene: dotuc anall for cúl?
indis dún ní dot imthús, mesa in tír-si ná an tír tall, a meic Sárán, a særchlann:
A meic Lúacháin, láthar nglé, do chlaind Conaill Chremthainne, issed romléc-se dom thaig dot anóir 's ind Airmedaig:
Airmedach Subne mar tá meic Colmáin meic Díarmata, dosrat an Coimdiu, caóin clú, co fil fon loch, a Onchú.
dobere dam am réir, a Onchú cruthglan comféil, an ba manchine mín mhas, in ba féith, nó in ferannas?O:
Mo manchine is duit rodétt eter bethaid ocus écc, screpul fóss is cúairt is cáin duit, a Cholmáin meic Lúacháin:
Ca métt na cánæ coéme eter séotu is ardmæine, abbair rind, fáth cen on, coná rab ar imreson:
Secht mbargen cach duine dáir, screpol cech eich, cech óclæig, cét ech cech dalta mín modh, muinci, srían is erchomal.
Tiucme?
cach tened tailc tréin i n-acus, a n-eterchéin, dinit cacha mná maithe mane tarset anflaithe.
Dechmad étála cech óen bías cen faitches, cen domaoin, lenn cech ríglaig, monar nglé, blæ lín cecha caillige.
Caór iaraind cech gabann, gairm grinn, céin bes atreb hi n-Érinn, hech cech slíasta duit re tæb cin in?
secht blíadna bláthchæm.
Duit-siu, a Cholmáin, an cech tan bæ, muca, eich, óigit-, daim is cáirig immalle, capaill, cairr ocus ere.
Do ríar duit, a chléirig cáid, a degmic lámglain Lúacháin, co rísat do réir ríagla do Laind cecha ænblíadna:
Bendacht duine, bendacht Dé, robet ort ule 'malle, fort chlaind, fort chiniud cen cess nachustarla anfaitchess, bennacht fort chéill is fort chlú, bennacht fort féin, a Onchú:
Bennachfet-sa in indsi, a fir, a Cholmáin cáid, a chlérig, ar ní cían ó tír in treb co rab tairisi a atreb:
Sonus lomma is lenna lir, buáid comairle in cech caingin, búaid comperta, clú co mbail, búaid creiche adiu, buáid slúagaid.
Trí lán ma chluic d'usci úar do chur esti a n-agaid slúag, innreth t'innse tairis sin ní drónfat Gaill is Gædil:
Dechmad na hindsi cen ail 's a almsa bíd is étaig, re tæb cach cruid feb is cóir berar duit co Lainn lánmóir:
Céin bethir indti dom réir i n-acus, a n-etercéin, ní bía terca bíd nach dú at alén ard, a Onchú.
Clann Onchon cubaid comlán ocus macne Mælodrán, ní béra demon díb nech cen corop óg nó aithrigech, mo chrábud tenu as cach dú do snádad lemm, a Onchú Bendachais íarum Colmán an ferann in Dúne na Carrge imuich íarsin.
Is annsin rocuinnichsit lucht na Cairgci topur fírusci do fácbáil acu.
Sáidid íarum Colmán a bachaill isin léna na Carrcci & boccaid immacúairt hí & isbert:
‘Is cet don inat-sa topur amræ co bráth and.’
Brúchtais fochétóir srúaim usci anusin, conid Tipra Colmáin a ainm ósin ille & ícaid gallræ & tedmann imda fri troscud aici.
An carragc-sa tra, port ríg Fer Tulach hí dogrés co tánic ingen meic Conchubair ben Conchubair húi Mælsechlainn, co ruc an rí ar éicin hí & an rígan ó ríg Fer Tulach Cúchaille mac Dublaide ésidein, co rosáraiged uimpi a athrígad nó a dílsiugad do rígain Midi isísin cétben díb ruc hí & cách ar a slicht-sin ósin alle & ní díles hí ó ríg Fer Tulach & dligid Colmán a dechmaid-sin ón mud chétna cid cía bes inti, úair is é robennach hí.
is la Colmán mac Lúacháin dechmad an dúine amuig a a Purt na hIndsi, úair is é doratt tí dia bachaill 'na timchill ac a bennachad & sonus lommæ & lenda & cech bíd arch-enæ sund dogrés & búaid comperta & buáid creach & búaid slúagaid ódíu co bráth & dechmad trethan & úarán fon mud chétnæ, úair is é robennach íatt ule & is la Mominócc dechmad indsi Locha Maigi Úath, úair is é robendach hí & is lá Hú Tegtechán bith for in cléith dála & an t-escra ana láim & is la Híb Domnnán cúlchomét ríg Fer Tulach lucht in bale iartharaig íatt Araile laithiu tra bói Colmán isin Carraig-sin co táncatar rígraid an tíre chuici do étsechtt fria hoifrenn & celebrad acgi-sium.
Tecatt ule timchell relgi íar n-afrinn co cúalattar égem ac na cúrchaib 'na fíadnaisi.
La sodhain tra fégaitt uli & atchíatt na conu cucu 'na rith.
‘A Cholmáin, ar do chumachtæ,’ ar an rígan, ‘tesaircc dam-sa mo chúrcha & rotbía-su úanmolt díb cecha blíadna.’
Smachtais iarum Colmán forna fáolchonu & tastaitt isin magin-sin.
Romórad dano a ainm Dé & Colmáin triasin firt-sin, conid ann asbert an rígan fri Colmán; ‘Geb aráit dam-sa fechtsa im na cúrcha dia comgi ar na conu alltæ.’
Is de sin asbert Colmán; ‘Geb-siu an randsa impu matan & fescar & nístomlett na conu alltæ íatt co bráth.’
Mo cháoirig robet ar seilb an óenfir!
for seilb Colmáin meic Lúacháin curbat úagsláin mo cháoirig.
Cach nech tra gébus sin ima chúrchu, ní millfett coin allta íatt, conid de sin dlighes Colmán úanmolt cech alb ín a n-Éirinn ar a cométt ar conaib allta.
Araile fecht didiu dogníed mórdál Dromæ Ceta la rígaib Éirenn im Cholum Cille.
Ránicc íarum cách inti as cach aird.
Is íatt immurgu triar dédenach ránic íar cách inti, na trí Colmáin móra Midhi & ba dorcha in adaig antan rosíachtadur & ní raibi adbar tened nó boithe acu de sin.
Ruccad íarum a fis-sin co Colum Cille & roferad fáoilti friu úadha & rolaad gairm escaire for naomaib hÉrenn, id est, crann do cach tenid & slat & sop cacha boithe dona tri Colmána móræ Midhi.
Tucad íarum dóib-sium sin fon cumasin.
Rofíarfaigsit didiu naoim hÉrenn íarnabárach do Cholum Cille:
‘Cindus cléirig íat-som na trí Colmána dia ronfagde den hiréir?’
Conid ann isbert Colum Cille; ‘Cid mór sunn andíu oirecht naom hÉrenn, gellaim-si fíad Día nách lugha oirecht na trí Colmán útt for neim oldás an t-oirecht-sa & gellaim fíad an Trínóit, dia tæthsad neam anúas for clár an talman, co tocébdais na trí Colmáin út co ndernannaib hé suás doridhisiu ina sosad aicenta.’
Becc tra do sein la cach naom a nert féin a næmaib hÉrenn ar métt na testa-sin tuc Colum Cille forru-som.
Rochuinichset íarum naoim hÉrenn cotach for na trí Colmánu & faomait sium an cottach-sin do dénum friú & doníther an cotach íarsin hi fíadnaisi Coluim Chille, co fil ósin alle cotach a manach-som fri naomaib hÉirenn do neoch díb tarraid an mórdáil Droma Ceta cettus.
In fecht immurgu táinic Colmán mac Lúacháin co Laind, is ann robói Conchraid epscop hi Tír an Dísirt ara chind.
Ótchúala íarum guth cluicc Colmáin meic Lúacháin tánicc chuici & isbert fris:
‘Mochean duit, a Cholmáin, is duit fogéna an fid-sa co bráth Fid Dorchæ & fogénam-ne co bráth.
Dorónad tra amlaid-sin & robái Conchraid íarsin ac Colmán mar cach ndeiscipal acci.
Arale fecht and faomaid umalóitt do dénum do Cholmán & da manchaib archena bith ac a manchaib & aci buddéin ac a ndamaib & robói ré fotta acu hi Clúain Dam & is de-sin aderar Clúain Dam ósin alle ria.’
Araile fecht ann immurgu gatar dam díb ó Chonchraid.
Luitth Conchraid ina lurgc & a chlocc ina láim & cech húair nothéged dia lurgc nobenad a chlogc aigci & dorónsatar amlaid-sin co rángcatar Caill Cellán hi Feraib Tulach & is ann sin robáttur na merligh ac fennad a doim ar a chind & cuinchis Conchraid forru hé & doberatt na merlig dó hé & atbert an clérech friss; ‘Is cett duit érgi.’
Ro érig an dain focétóir.
Ótconncatar na meirlig sin fóbrait sléchtain dó.
‘Ac,’ ar Conchraid, ‘sléchtaid dom aitín do Cholmán.’
Sléchtaid íarsin do Cholmán & doberatt a manchine dó co bráth.
Isbert Colmán fri Conchraid; ‘Geb inatt ale hi fecht sa.’
‘Cuindig dano inat tighi dam-sa for Conall, co ndernar cill ann & fogénam-ne duit ann co bráth.’
Dorónad amlaid-sin & doratt Conall inatt tighi do Cholmán mac Lúacháin, conid de isberar Tech Colmáin i n-úachtur Fer Tulach.
Bennachatt malle an cill-sin & sáoratt ar císs flatha hí.
fáccbaidh Colmán Conchraidh inti fria láim, conid la Colmán hí ósin alle.
iar foirinn aili dano comad la Colmán notísad hille Conchraid & nách ar a chind robói hi sic abus etir hé & comad iar ndul adíu nogabad Tír an Dísirt.
isbert Colmán:
‘Ní cett lind do beith ann-sin, a Chonchraid,’ conid ann sin rochuinidh inatt for Conall & atberatt arale in clogc robói hi láim Conchraidh ar lurgc a daim, issé fil a Clúain Mescán hi n-Ulltaib.
issed dogairther de béus clocc na damraide Cholmáin.
Fecht dano tánicc rechtaire Conaill meic Suibne co Lúachán do chuinchid bíatta fair & ní raba ac Lúachán acht aonchríathar gráin eorna & atbert:
‘Ní fil acaindi a cuinchid fair.’
Issed immurgu roráid an rechtaire co cuirfidiss íatt ule hi muir nó a ten, mane fagbadis cét bargen cruthnechta cona tarsann imme & lomma.
isbert Colmán:
‘Is cett duit an talam dot slucud’ & rosluic an talam fochétóir an rechtaire ac dol día chosáitt dochum a thigerna co filett ic predugud 'na cenn ósin alle & gabaid ar teched ótchonnairc sin & gabaid an slóg ule & asbert:
‘Mairg do thoiméla do bíadh, a Cholmáin, & ní sinne thomélas.’
ba hatach n-uilc ac cách dia chéle díb fria ré fotta iarsin, conid ‘aided Chonmind dot brith,’ amail rosluicc talam Lægaire ar amréir Páttraicc.
Isbert immurgu a máthair fri Colmán:
‘A meic maith, congain leind, ar ataam a ndocumal mór.’ Colmán don muilenn & a bolgc fair, amail rogab Colum Cille an blog fair don chloich fil isin pronntig hi n-Í Mælblátha a ainm-séin & sonus for cach mbíud bíss fuirre.
Bói dano arbar Conaill fon muilenn ar a chiund & cruthnecht éside.
Asbert Colmán a scor reme, ar robói sodethbir aci & ní derna an rechtaire fair.
‘Tabair-siu ind íarum,’ ar an cléirech, ‘& dobéramne don leth ale & rondfid Día dúnn.’
Dorónsat amlaid-sin & dorat Colmán a láimh ind-agaid an muilind & sóais reime ar tuáthbel, conid Muilenn Cerr ósin alle hé co bráth.
clóemchóidh Día na harbandæ, conid cruthnecht la Colmán & éorna lasin rechtaire.
Romórad dano ainm Dé & Colmáin triasin firt.
Antan dano doríacht Colmán ón áth gusan muilenn buddes doruácht cuigci Críst féin a richtt claim do fromad a thrócaire & cuinchis mám ar Día fair.
‘Bec ar Día’ ar Colmán ‘an coibés sin’ & dobir dó mám mór assin téig.
‘Mám ele dam ar Día!’ aran clam.
Dobir-sium dó & dognítt tra fon cuma-sin a gcéin robí a bec isan bulgc & dobir Colmán bendacht la arbar don lobar.
Tic Colmán úada íarsin.
Congraid an clam éisim for cúlu & dobir in arbar uile dó & a bendacht lais, amail tánigc Críst co Martan dia faghde ima brat & dorat Martan dó a leth & a leth ele imme féin & dia cuinched uile dosberad Martan dó.
Luid-sium reme dia thig & lécis a bolgc ar lár.
‘A meic inmain,’ ol a máthair, ‘is becc an bolgc-sa & is mór an forcongra & is doilig rí do bíathad de.’
‘Déna-sa in fuine immáin,’ arésium, ‘& dobéra Día ní isin bolgc,’ amail atbert Brigitt fri mnaói an druad & ní raibi aici-siu acht mad torad co leth innamá & dobered Brigitt leth toraid cecha huáre asin chulud corbo lán ule an rúsc imme.
Is amlaid sin tucc Día sonus for beccán bíd.
Rofonta iarum cét bairgen assin bulgc & ba lán béus.
‘Caidhi an t-annlonn buddechtsa?’ ola máthair.
‘Ar ní fil lem-sa acht bleghan áonbó.’
‘Dobéra Día bal fair-sin,’ ar ésium, ‘& maistir-siu hé namá.’
Dorónad amlaid & táinicc anlonn tri cét bargen de.
‘Caidhi dano bfechtsa,’ ol an máthair, ‘loimm dingmála ríg léu-sein?’
Bennachais íarum an mbláthaig & ticc eisti gruth mór la cech mbairgein.
Bendachais dano an medg íarum & doní céo lomma de.
‘Caidhi dano buddechtsa each fora mbérthar an bíad-sa don ríg? arní fil acaindi hé cettus.’
Cocúaladar íarum an n-oss allaid a Tulaig ind Oiss.
‘Roba chett donn oss doní so,’ ol Colmán, ‘cid hé nonbera.’
Tigc tra an oss cona elet & laighitt ina fíadnaisi & doberar fén forru iarum & an bíad fair co Dún Brí analla, amail táncatar na dá anmanna allaid do imarchur cuirp Pátraic dia chill antan roba marb hé.
Amail atconncatar na slúaigh anní sin, beratt fis co Conall & isberatt:
‘Na hallta arna beratt do choin-siu ná do eich hitátt ac fognum do Cholmán día ndeóin féin.’
Gabais íarum Conall & fóbrais daul for teched.
Lenaitt íarum an dias don cholcaid & lenaid an colcaid do lár & síabartar a baill imme & tuitid in dún dia lethbulgc, amail rotuit Clænráith Temrach ar amréir Pátraicc inti.
aris a n-aimsir Lægaire meic Néill rotuit an ráith & a n-aimsir Pátraigc & ní hí breth na glaisne do mill hí. Dorúacht íarum Colmán chuici & isbert:
‘Bíad lem-sa duit sunn, a Chonaill.’
‘Misi dobéra bíathad duit-siu’ ol Conall, ‘fechtsa co bráth & ní tusa dobéra dam-sa ná fer t'inaid.’
Sléchtais íarum Conall do Cholmán & atbert fris; ‘Do ríar féin duit, a Cholmáin, & cabair mé don díchumang-sa.’
‘Abair féin,’ ol Colmán, ‘an ríar hí sin.’
‘A ndún-sa tra duit’ ar Conall, ‘cona muilenn & an sruth-so thíss,’ conad í Muilenn Dée & a carad éisc laiss.
Rofoillsiged tra do Arnáin mac Eogain sein & do Ulltan & do Mac Liácc & doratsat céo mór atúaid & anair do chleith an tíre fair.
Atbert Colmán mac Lúacháin íarum:
‘Arnán & Ulltan & Mac Líagc dober dam-sa an céosa ar ulc rium & bid dóib-sium a olc.
Bid móin & mothar a feranna-som co bráth & bid fáss a cella & bid íatt a sinnaich a sacairt assin amach & bid íatt a clérig a coin allta & bid fir láma dergi ina suidedaib apad & bid do chellaib elib greim a manach co bráth.
Ní réil dam-sa radarc abfechtsa,’ ar Colmán, ‘acht dá bale namá Bordgal & Lemchaill.’
‘Bit sein acat-sa,’ ar Conall, ‘& tog féin bale léo sein isin túaith-siu a filim-si & sir hí’ i n-Úib Tigernáin.
Is andsin rochuinig Conall for Cholmán mac Lúacháin inad dúine do bendachad dó-som íar mbrith a dúine úad, co n-ebert Colmán:
‘Tét lim íarum & bendachfad dún bus ferr duit-siu.’
Tíagatt malle ro Ruba Conaill ar ulc fria hArnán & fri hUlltan béus cumad echrais con & gilla an dúine a cell-som co bráth.
Dobir tra Colmán mac Lúacháin tí da bachaill timchell an ruba-sein & facbaid Colmán búaid creiche ann & búaid slúaigid & búaid comairle ann co bráth.
Asbert immurgu Conall fri Colmán mac Lúacháin:
‘Is maith sin, a chléirig, & bó cecha gabála duit-si díb-sin & ech & erriud cecha slúaigidh & dechmad cech bíd dogrés sund lais duit.’
‘Sonus bíd dano ann-som,’ ar Colmán.
Téitt íarum síar a n-Úib Tigernáin co hÚachtur Comartha & doní cill annsein & fóid an oidchi-sin & doní affrind indti íarnabárach & ní rabi clogc aicci fri béim éitsechta a affrinn, conid andsin rotelged dó-som do neim an findfáidech Colmáin meic Lúacháin, co fil áit a beóil isin chloich fóss ann.
Robenad íarum an cloc-sin acu.
An t-usce immurgu tuccad dó-som asad sruth, rodoirt Colmán hé asin clugc ar lár na cille himmuich, conid tipræ fírusci ósin hille hí.
romórad ainm Dé & Colmáin triasan firt-sin & is sær an chell-sin ar císs ríg ósin alle.
Togaid íarum Tír Fræch & Tír Mór & Bale Ú Dungalán & Ú Lotrachán & Bale Ú Fothatán & Duma Bolgc & Bale Ú Dímán & Less na Findan & Indsi Conchada cona Cnuc Domnallán & ráthanna ele cona secht déc léo-som.
Dobert Conall dó-som a sáire do brathturib a senathar co bráth re tæb-sin amail doratt Domnall mac Áeda meic Ainmirech reme so.
iarum Colmán co Cill Bic co fóilti móir & bíad lais iterum & ní dlegar do Úib Gusán nó d'Óib Tigernán bíathad ríg Midi 'sin croind-si acht a Ruba Conaill namá & ní dlegar béus coindmed do dénum asin Chróindsi forru acht i ngnesta a Ruba Conaill immach & isat lía a mbaile særa oldátt a mbaledhae dæra & ni dlegar a mairt gemreid nó a mbíad corgais do chaithem a n-inad ele acht a Ruba Conaill & dligid Ú Gusán cáin a deorad & lethcháin urrad ó ríg Midhi. Dligid immurgu comarba Colmáin each & erriud cech ríg gebus rígi Ú Tigernán dogrés & bith for a lethláim.
A meth nó a trucha, mana tarda dó.
Araile dano fecht tánicc Ethgen mac Tigernán meic Áeda Slángi meic Díarmata meic Cerbaill meic Fergusa meic Conaill Cremthainne meic Neill Nóigíallaig chuici & dobert a manchine dó co bráth & a ingen chuici do léigind lais Rónat ingen Ethgein.
isí fil hi cill Ú Muca tís & la Colmán hí sein ó griun co nem & a cendacht dogrés & míach cech arba eisti isin cargus erraig cecha blíadna.
dobert immurgu Colmán dó-som bale cech meic dia maccaib ar manchine co bráth.
isbert Colmán:
‘Antí díb so impóbas oram-sæ, ní bía uáid nech a rígi a tuáithe co bráth & iffrind is gardius sægail dó.’
Isbert Colmán béus; ‘Ní raib uáid acht cairem & cirmaire nó nech bed fíu íad.’
Araile fecht dano luid rechtaire Úa n-Airmedaig Mælodráin mac Failléin ésiein & sléchtais do Cholmán mac Lúacháin & dobered almsana imda bíd & étaig dó & ba holc la Conall sin & ro cumrig Mælodrán triitt-sin.
Ó rochúala immurgu Colmán mac Lúacháin sin.
tri firu déc dia chuinchid. ó ránicc Port na hIndsi, asbert Conall nach bertha ethar chuigci etir imach & isbert Colmán:
‘Comtrén an Coimdiu for usci & for talmain & mad tol lais ar mbádud-ne is cet linne a chet-som.’
bennachais Colmán an loch & búailis reme hé cona bachaill & andarleo ba céo solusta hé & lotar cosaib tírma inund amail dochuáid Maóisi mac Amrae tria Muir Rúaid & a phopul ana diáid.
Ó atcúas immurgu do Chonall annísin, asbert fria muindtir:
‘Cid bé uáib érges ria Colmán athrígfaigther asa ferann & ní faigbe an inatt-sin co bráth.’
Ó rosíacht Colmán immurgu astech, roérig Flann mac Onchon meic Sárán fir déc ale, acht namá dalta Flaind, ní érracht side rempu etir.
Conid and asbert Colmán meth for dalta Úa Flaind.
mane bett fo screpul óir dó-side cach dalta ar chena.
ispert immurgu Colmán na ronda-sa sís:
Fland mac Onchon dam-sa is cara, bias an buga as ní raga.
Lann na ferann nach fann fuidhell, na can Conall air ní cuirenn.
An lín d'feraib atracht remonn bett hi ferann úad iar Conall.
Tri fir deac triallais tromsním, gráin céitt chomláin fair fan comlín.
Búaid na fagla ort tria chaiti, ní bía ruici nó égc aigci.
Ní tæt raindi breth mo raind-si, écc fom choim-si duit, a Flainn-si.
Fland.
Bendachais hé amlaid-sin & isbert:
‘Fer leptha ríg úait co bráth óndíu immach.’
Rochuinig íarum Colmán mac Lúacháin Mælodrán a geimel dó & féimdhidh ó Chonall.
Isbert immurgu Colmán:
‘An bale i mbéo-sa im íarmérgi indnocht, is ann bías Mælodrán.’
‘Ní ba bríathar chléirig sein,’ ar Conall.
Brúid iarum Mælodrán a slabradha an aidchi-sin & éláid co Laind.
Tánicc immurgu Conall íarnabárach 'na díaid co Laind & atpert; ‘Tabair dam mo chimid, a Cholmáin!’
‘Ragaid duit aire cétus,’ ar Colmán, ‘rígi hÉrend duit féin & dot chiniud co bráth.’
‘Ní glic sin,’ ar Conall.
‘Cía ele gébus rígi hÉrenn acht mo chined-si?’
‘Ragaid nem duit féin,’ ar Colmán, ‘& nem d'fir t'inaid co bráth.’
‘Ac,’ ar Conall, ‘sáeilim nem cena.’
‘Tabair dam-sa & d'fir mo chineóil nem,’ aran cimid, ‘& is ceatt leam mo marbad.’
‘Mad ferr lat élúd ass slán,’ ar Colmán, ‘ragha & ní chumgabat renna ní duit.’
‘Ac,’ ar Mælodrán.
‘Tabair do chenn fom choim,’ ar Colmán.
tuc-som amlaid & rofaillsigit dó íarum uile fochraici nemi & atconnairc Colmán mac Lúacháin ar a chind tall ic faóilti fris, conid de ispert Mælodrán:
‘Atchíu-sa’ ar an cuimrechtaig, gním is amrai lib, in Colmán fil acaib-si ar mo chind-sa ar nim.
Mocholmócc an t-ordnithi co n-imatt a raith, nímtha a dechmad d'indisin nech doní do maith.
As úasal a chumachta, forragart mór salm fri hindarba plág-tedmann, fri tathbeóud marb.
A chrábud, a umalóitt cia rádim nach sel, is lán d'orttan, amra sin, ó thalam co nem.
Dia tæthsad nem for an lár co ná dlig?
a rún, notogébad næm Cholmán 'na sosad for cúl.
Diamad lem uile an bith cé cona rígi inníu, nosrirfind ar imchisin ina flatha atchíu.
Romarbad íarum Mælodrán a ndorus relgci Colmán meic Lúacháin, conid hé cétna marb roadnacht ac Laind.
Roferghcaidhi immurgu Colmán hi cinaid a sáraighthi & dorat a agaid súass cech dírech fri muindtir neime & atpert íar céin móir co toirsi & co n-allus de:
‘Diamad chett la mac na hingeine, is cet lem-sa in inis út asa táncais dom sárugud do dol fon loch co bráth.
A eich immurgu & a carpait búada, is cett dóibsin talam dia slucud cech airm hi filett.’
dorónad amlaid-sin fochétóir.
immurgu Conall íarnabárach do marbad Colmáin meic Lúacháin a cinaid a muindtiri. Rofoillsiged tra sin do Cholmán & atfétt fria muindtir:
‘Sær-sa’ ar íatt-sin, ‘sinne fair, ar at túailgne tú sin do dénam.’
Sénaid íarum Colmán an ær & tigc céo.
Sénaid íarum Colmán an ær & tigc céo ann íarsin do nim & doluid an rí for merugud ó Loch Aindind co Tech Natfráeich i m Breghaib.
Andarleis is do Laind tánigc & andarléo dano ba hé Loch Aindind an Bóann i m Breghaib.
Tángattur immurgu meic Áeda Sláne an aidchi-sin cugci Blathmac & Díarmait & Cernach Sotal a thrí meic-sein.
Dias immurgu díb-sein rogab rígi Temrach Blathmac & Díarmaitt & rogabsat tech air & romarbsat ár a muindtiri isin tich & éluid féin im-murbach na Bónne & a ndabaig tucad hé & bél dabcha ele 'na bél-si anúas & rosráoined íatt amach íarsin, co fúair Mælumæ mac Forannáin meic Áeda Find meic Mane, id est, manach Colmáin meic Lúacháin hé & mac bráthar a seanathar & marbais hé ac Lis Dochuind a cinaidh sáraigthi Colmáin imon cimidh Mælodrán, conid ann asbert Conall:
‘Cach rí gébus Temraig am díaidh-si dom dígail-si fort rop tú elegæ ríg Temræ co bráth.’
Táinigc íarum Mæluma co Colmán & tásgc an sceóil less, feib dorónad uile an sgél.
Asbert immurgu Colmán fris-sim; ‘Búaid n-échta & áithesa for fer th'inaid & cen a marbad ind & ní muirfidter nech ele úait a ndígail Conaill co bráth & gurab é fer t'inaidh goires gairm ríg Temrach co bráth a menmæ fri hÉrinn ósin amach & menmæ hÉrenn friss, acht go rogairther gairm ríg de rígi & airechus hÉrenn duit, a’ ‘Uodergc?
ort-sa,’ ol an rí ac tabairt urchair dó, ‘an tugcais Conall Guthbind let?’
Ocus is amlaid dlegar sin: an rí do buth a mbun Carthi na n-Gíall túass & an fer do Híb Forannán ar an lic sís & echlasgc ana láim gan imíadad amail conicfa ar an orchur, acht ná digc din lic immach.
‘A meath nó a trucha an ríg goinfes nech úait, mane tartta a each & a erred dó ind.
Do chét comlín-sa do esbaid ó ríg Temrach an tan cuinicfiss císs nó bés fort-sa & maidm fair in cath ule a mbía nech úait, mad égin notbera leis.’
Araile fecht dano luid Colmán mac Lúacháin do imthecht Tóiden Moling Lúachair & ro imthig hí & luid reme as sein co Ferna Mór Móidógc.
Antan iarum rosíacht an proindtech, is ann robói an ferthigis marb isin proindtig ar a ciund Crob Criad a ainm-sein.
Rochunicsett dano desgipuil Colmáin meic Lúacháin ássaigc dóib & isbertatar; ‘Atá clérech úasal 'sa proindtigh,’ ar íat-som, ‘& déntar, ássaigc fair.’
Indistir tra sin do Móidógc & isber Móidógc tria ocla móir:
‘Masa clérech antí fil ann, dúscid féin dó an ferthigis & dogéna a ásaicc.’
Rosíachtt an fis-sin co Colmán mac Lúacháin & ba nár laiss ammus amlaid fair & isbert:
‘Ma tol le Mac na hIngine mo særad-sa don ammus-sa donicfa.’
Is annsin dano bói an mac begc i sprouc ina fiadnaisi an chuirp & íarfaigis Colmán de:
‘Cia dochairt fil fort-sæ, a maic bicc?’
‘A domna fil ocam,’ ar ésium, ‘mo athair marb am fiadnaisi.’
‘Is cett tra dó-som érgi diar n-óssaigc-ne & is cuma dano cid Dochartach t'ainm-si féin co bráth.’
Atfétt iarum aní-sin do Moidógc & tigc féin cona ule manchaib lais co n-ecla fair & co fóilti móir dochum Colmáin meic Lúacháin & sléchtaitt a cindu dó a cinaid a sáraigthi a imdergtha.
cíid Móidógc & a manaig malle ind-sein & doníatt a n-æntaid & a catach a neim & a talmain Colmán & Moidógc.
asbert Móidógc íarnabárach:
‘Maith aile, a Cholmáin meic Lúacháin, antí tucc Día duit sechanne tætt lat féin, ní béram-ne t'áthius ort.’
Doníther tra amlaid-sin & dober Colmán dó hi fus in dán cena cétna, conid íatt sin Húi Dochartaig ic Laind Hí Cruib Críad íatt ic Moidógc a slonnud tess trí randa dorigne don lind bunad & tánaisi & íarlind & can ní díb-sin dia comadus & trí randa don arán léo-sin cruthnecht & éornæ & corcæ & cen ní díb-sin dia comadus, conid aire-sin isbert Colmán fri Dochartach an dá rann-sin sís:
Fer tri fune, fer trí scó, ifernn dubach dorchæ dó, is buidech Rí na n-uile do chách cona aonfuine.
As amlaid roclechtus-sa roind coitchenn am thigh, bíad inann cech ænduine déna dúnn, a Fer.
Araile fechtt dano rofíarfaig Murchad mac Airmedaig meic Conaill Guthbind dia anmcharaitt do chrumthir Casán Domnaig Móir:
‘Cía ráott beres rígi Temrach & hÉrenn ó chlaind Colmáin Móir meic Díarmatta indosin, a chlérig?’ ar sé.
‘Cid ón, a maic,’ aran cruimthir cétna, ‘nach fetur-sa.’
‘Nát fetur-sa immurgu,’ ar Murchad ‘an ggéin bes ullidu escaine Colmáin meic Lúacháin hi lenmain clainni Conaill Guthbind ní bíatt hi rígi Temrach.’
‘An fil a tuicthi dúnne cobair desin, a chléirig?’ ar Murchad.
‘Atá co demin,’ ar Cruimthir Casán, ‘día nderna sib síd fri Colmán mac Lúacháin.’
‘Caidhi an síd hí-sin?’ ar Murchad.
‘A ríar féin do Cholmán,’ ar Cruimthir.
Tánicc iarum Murchad co Colmán & sléchtaidh dó & trosgcid lais teora laithe & aidchi & bennachaidh Colmán hé & a mac Domnall mac Murchada meic Díarmata meic Airmedaigh meic Chonaill Guthbind meic Suibne meic Colmáin Móir meic Diarmatta Deirg meic Fergusa Cerbéoil meic Cremthainn meic Néill Nóigiallaig.
conid triasin mbennachtain-sin Colmáin rogab Domnall rígi Temrach.
dobert sein immurgu do Cholmán fulled criichi & feroinn & sæire co bráth dia muindtir etir na cella hi fus cona muindtir & a cella a n-Úib Forannán cona muindtir secht mbale & na trí cella fil indtib a sæire co bráth do Cholmán.
I Ssíatt so bailedha tugc Domnall ifus do Cholmán Ros Dullenn & Ard Cáin & Ráthín na Bréchmaigi & Les an Pobuil & Ráith Drogcán & Dún Senchada & Ard Nessan & Les Conín & Ráithín na Gabann cona Ard Mucada leis & Less Glindi & Ráith Donnchada & Ard Mór & Lethchlúain & Ross Omna & Less na hÚama ic Clúain Gilli Fínáin & Less na Moga cona Tulaig an Oiss & Ráthín in Pupuill ria andíu & Bale Asidta & a sæirIsin co bráth secht mbale sin, amail tugc Conall Guthbind secht mbale dó-som.
Ferann immurgu bráthar a athar-som Ráth Leacett & Clúain Gamna & Senráith Leis an Daire, Conall Guthbind féin tugc iatt-sein do Cholmán.
Araile fechtt dano tánicc Colmán mac Lúacháin & Mæltule & Ua Súanaig ó Chlúain Iraird.
Gabaid adaig forra ic Ráith Co-semnaig & ní roléigcitt indti co mattain.
Táinigc immurgu ben Cosemnaig cucu íarnabárach & messair lomma aici, conid de isbert; ‘Ní raga tar mesair co bráth loim fir na rátha-sa.’
Asberatt na cléirig an láeid-sea.
Úa Súanaig Fidmuine a ainm batside:
'Fágcbaim' ar Fidmuine find, 'miscid do réir Ríg na rinn for Coisemnach, comal nglan, cona secht bráthraib'
Mæltuile an rand-so tíss:
Ní ro-atrebatt an ráth a chomarbai co tí bráth, artrop sic na sruithe sean, a Chríst cáid, rocomoltar.
Colmán; 'Mo mallacht-sa co tí bráth for Cosemnach cona ráth, for a chlaind, clú adcanar, céin bes neam ocus talam'
La Colmán ósin alle fognam an bale-sin, ar is fáss ó chomarbaib féin hí mina tarttatt a réir do Cholmán do chriich & manchine co bráth.
Araile fecht dano lottar na trí Colmáin Midhi do indsaigid Rómæ Letha.
Dolottar tra slúag díairme leo ar febus na cuidechtæ.
Ó rángcatar tra co Slíab n-Elpa atcess dóib annsin múr na Rómæ.
Conid ann isbertatar an duchann-so sís:
Colmán Ela:
Atlaigmitt do Ríg na rend isí sútt Róm, an rochell, dorónsam rogha cennaig mad indíu inarnernaig.
Colmán Comraire:
Is becc sæthar dontí tigc, fogeb trócaire treimit, is cennsa do Chríst cin chrád nem do thabairt ar beccán.
Mac Lúacháin:
Fogébatt cendsa 'ga tigh lucht íarthair an domain dil, dia n-arberat bith cen ceilgc, cen braitt, cen gaitt, cen gnáthfeirgc.
Colmán Ela:
Gen fingail, cen dímus dron, cen cráes, cen saint, cen étrad, cen torsi, cen tsním, cen móitt, acht tairisim 'sin Trínóitt.
Colmán Ela:
Móitti fochraic cech duine ar an talmain donnbuide, is ferrdi a hanóir cen ail trosgcud for lecaib Peattair.
Mac Lúacháin:
Ní rag-sa ó Róim as nach mud co ndernar trichait trosgcud, ar nem dam féin, fáth cen cneit, is do cach æn bíass im religc.
Colmán Ela:
Úir Pettair is Póil íar sin ocus úir leptha Grigair, bérthair sin co deimin lind ina herib co hÉirind.
Mac Lúacháin:
Dorúachtamar slán ille cen tedm, cen égc æn duine, mochen fechtsa in t-égc cen on, is do Chríst a altugud.
At.
Dorónsatt iarum fon cummæ-sin & dorónsatt co fúaratar cádus mór & anóir ic Róim na trí Colmáin & dorattad andsin forru an teist móir tugc Colum Cille fechtt n-aill for na trí Colmánu isin mórdáil Droma Ceata.
robátar láa & aidchi na trí Colmáin 'sin Rúaim íar sin & rotinólsatt leo úir leptha Petair & úir leptha cech apstail ele & cech ardnæim fil isin Róim dochum hÉrend.
Táncatar íarum dochum hÉrenn doridhisi co port Duiblinne.
Íarnabárach immurgu luid Colmán Ela & Colmán Comraire co Láthrach m Briúin.
immurgu Colmán mac Lúacháin co Glais Naeiden do chobligi for lepaid Mobí Clárenaig. Ó rosíachtt immurgu Colmán mac Lúacháin hi pronntech Mobí, luid chuigci in ferthigis, id est Cromm Deróil, & ferais fæilti friss & isbert ann so síss.
Ní tucsatt imargo na manaig aichne for Colmán mac Lúacháin & tug-som, ut:
Mochin gustánig na tech an t-ógc úasal ailithrech, Colmán Lainne, glan a lí, cenn cunga Coluim Cille.
Is anbail a nert ar neim, is cléirech 'gatátt cléirig, bid cáid, bid comdid caidchi an cheall a mbía ænaidche.
Iss é sea an tres Colmán cóir do chlainn Colmáin Midhi móir, cuincsett a n-ænta armthá naoim hÉrenn a n-Druimm Ceatáe.
Fáifid a lepaid Mobí, gébaid patir lind fo thrí, i n-Glais Næiden, nertad nglic, mochin dontí gustáinigc.
Mo.
Laigid iarum Colmán mac Lúacháin an aidchi-sin for lepaid Mobí Clárenig.
Bennachais imurgco Colmán mac Lúacháin an cill uile íarnabárach & fácgbais búaidh n-erlabra don ferthigis & cen dáim fa dimda úad co bráth.
Tigc íarum Colmán mac Lúacháin assein co Láthrach Briúin dochum na Colmán n-ele & luidsitt as sein dochum Findén, ar ha haitti dóib-sim é-sein, co cenn trí mblíadan iccon croiss ón tempul fotúaid.
Lottar dano asein co Miliuc & luid assein Colmán mac Lúacháin co Droind Fæichnigh & foillsighthir dó timthirecht n-angel inti.
Cuncid-sim Droind íarum cusan ríg Domnall mac Murchada ba rí annsein & dobert dó hi sæire co bráth Droind cona ferann & bennachais Colmán hí & fágcbais Bætán Breatnach fria láim indti Uidrín é-sein & deochain ar grádaib & sacart ar úaisle & ar clú & iss é an sechtmad descipal lauid leisim co Róim Letha hé Uidrín mac Aramail meic Dubáin meic Fíachrach meic Oilella, ó filett Cenél Oilella hi Feraib Tulach & iss é an sechtmad ele dochúaid lesim hi Róim hé béus & is é fil hi Cill Uidrín hi cind Ruis Omna tair isin machaire, conid and isbert Colmán ann so:
Báettán Breatan, bél co mbrethaib, rop sén sochair, bid im chill-si cona ruthin iter lochaib.
Dronn ard Fáichnig cona ferann sona saidbir la mac Lúacháin rombía inbaid bess lán d'aingclib.
Día día dídin ar chreich n-echtrann, ar báss duine, rob dín ar millti cach daire impi uile.
Bíaid úaim indti deochain dermár cen súg n-aisgci, mo ríaglóir cáid, is tenn tugcsi, mo chenn battsi.
Bætán.
Anaid tra Colmán a n-Droinn fri aidchi & bennachaid hí & tigc a sein co Daire Aidnén ar teithed congaire an dæsscurslúaigh & doní secht n-aifrinn ann fa bun óændarach, conid Dair Colmáin a ainm ósin hille béus.
Lottar tra chugci-sium faolchoin an daire & ligsitt a chúarána & síatt co n-erblaib abbélaib accu ó mud na con tairisi na con tighi & nó-laightis ana fíadnaisi.
isbert friu:
‘Bíd sund dogrés & in llá dobérthar mo ainm-si a n-etarguidhi cugcaib, is cett dúib can dergad for nech in laithi-sin.’
Luid-sim íarum Colmán mac Lúacháin co Tech Colmáin co Conchraid & arrubert bith ann fri aidchi an chargais fo glére lesaigthi bíd & cormæ, conid frisin ré-sin dlegaitt comarba Colmáin bith ac Tig Colmáin brechtán aníss & anúass dó & coirim inti in erett-sin.
Lúaidh Colmán as sin co Laind meic Lúacháin & here mórsesir lais do úir Rómæ & na n-apstal archena.
Doní tra Lassar a máthair-sim an aidchIsin araile gaitt irisech do imdugud 'mon tech in Choimded lán a bulchre do úr Rómæ do brith dochum a brátharfinne Úa n-Guill & hú Dímma co Tech Lommán.
Rofoillsiged sin fochéttóir do Cholmán & isbert:
‘Ni géttar nem fort ind-sin, a chaillech, ar is ar maith dusgní, acht ní ba tarba an úir-sin dóib, acht sunn namá.’
‘Tabair nem dóib sunn,’ ar isi.
‘Ac,’ ar Colmán, ‘ar ní maith lim-sa a manaig do béim ar Lommán, acht mar bítt bæ móelæ odhræ i mbúaile hi tíachtain hille cettus & nem dóib-sin sunn.’
Rochí íarum Lasar cáoi serb co ndéraib falæ & roscæiled iar sin úir Róma & úir na dá apstal déc in cech aird i religc Lainniu, conid adnacal a n-úir Róma da cach æn adnaicther inti ósin hille.
Araile sgcél dano forathmentar sunn cæmchlód bachall dorónsatt ic Róim Colmán Eala & Colmán mac Lúacháin & doratt Colmán Eala dethfir eturra étiud do cochall gimángurm im a bachaill féin co mbeith a rath féin a coimettecht a bachla, co fil brat ósin hille impi.
‘Is doilig in t-erred sin do íarraid dogrés dí,’ ar Colmán mac Lúachain.
‘Cid doilig,’ ar Colmán Ela, ‘dobér-sa lóg aire nem dontí dogéna secht mbroit dí amail caithfes íatt,’ & inde dicitur bachlach cochlach di-si.
Araile fechtt dano robátar a manaigh ac búain cruthnechta ic Croiss na Truma ro airig-sim brón forro an laa rogníatt ænach Taillten.
Doróne-sim immurgu ernaigthi co tángcatar angil cugci-sim fo chéttóir do neim iccon cloich impóid itir croiss ó Adrad Moturu súass is ann robói Colmán.
rognísitt grafne óenaich dó, conid de sin atá ænach Laindi ósin alle.
forfágcaib Colmán mac Lúacháin cid bé brister ann dá ría 'na bethaid fo Loch Annind co ticfa slán ass fochéttóir.
Araile fechtt dano luid Cíarán Clúana co Colmán mac Lúacháin do chuncid ænta & cennachta fair.
rofaillsiged sin do-sum & nírbo cett lais.
Doratt Colmán immurgu saithe demna hi richt foiche dóib ic Crois na Trumma co foréimetar imthecht secha sin acht a n-aigthi fri lár.
‘Is clérech’ ar íatt, ‘antí gus 'tegcum.
Iss é dobeir dúnn so.
Tíagur úann cugci & cuinter cabair dúnn fair.’
Dorónad amlaid & dochuir na focha fo talmain.
Is de sin atá Cross na Trumma Romórad dano ainm Dé & Colmáin triasin firt-sin.
Targcaid tra Cíarán æntaid do Cholmán & obbaid Colmán hí & is bert:
‘Nocha bía cenn talmanda acam-sa acht Mochutta namá a oittiu ésiein nó acam muindtir am díaidh.’
Araile fechtt dano tucc Cinæth mac Oengusa rí Húa Foilgi serc do mnæi ríg Temrach & tánigc 'na comdáil co Guirtín Tíre Bandála hi Fid Dorcha & hi drúth namá immalle friss.
Luidh sí & a hinailt namáa lée.
Doratt íarum na fir córaitt etter na dá ech.
Doratt Cinæth a ech for grcis Colmáin meic Lúacháin & doratt a drúth for greis Óengusa meic an Ógc.
Tángatar íarum na merlig & rucsat each an drúad & andar léoa ba taman ferna each Cinætha.
Romórad dano ainm Dé & Colmáin trit an firt-sin.
Ro hindisid tra do ríg Midhi a ben do dul hi comdáil ríg Úa Foilgci co Goirtín Tíre Bandála hi Fid Dorcha.
Tánigc immurgu rí Midhi ina díaid íar sin dia marbad corigci an goirtín-sin & rogab cách lám a céle día muindtir a timchell an goirtín & atconnairc Cinæth mac Conchubair sein & ba gábad mór laiss & isbert Cinæth:
‘Ar comairci Colmáin meic Lúacháin dúnn riasin ngábad-sa & dia n-ainci sinn air bemæitt fo chís dó co bráth.’
Ronaisced sin for Cinæth & roérig Cinæth fochéttóir & rosóad hé & a drúth hirricht dá dam allaid.
Rosóed immurgu an rígin & a hinilt a richt dá n-ag allaid & tángcatar iar sin slán amach óna slógaib & nírcumaingsit coin ná renna ní dóib & romórad ainm Dé & Colmáin trit an firt-sin.
Táinigc immurgu Cinæth íar sin co Laind & a each lais do Cholmán mac Lúacháin & dogníatt caratrad annsein & fágbaid Colmán búaidh each acu & buáid læch & buáidh cléirech & cruth a mban im chæime for feraib Úa Foilgci co bráth & cruth a ríg úastu & gráin ríg cóigcid for fer a inaitt dogrés & ná bad begc la hingin ríg hÉrenn feis lais & cosgcur remi dogrés mad for eoch gerr bes alló chathæ.
Rocind immurgu cúairt do-som uáid féin ó Chinæth & ó chách ina diaid co bráth screbull cecha cathrig 'na thír & cúra cach fir bale & a heach & a errad an ríg féin in cach bliadain co bráth & rofágaib Colmán troscud umpi seo mani tartha chena hí a meath nó a thrucha an ríg nách tibræ hí, ut dicitur:
Searc tugc ben ríg Taillten trell do ríg Úa Failgci fortenn, d'fir inaitt rocæin Rossa do Chinæth mac Áengossa.
Tigc an Cinæth-sin andess risin céttsercus comdes, sé 's a drúth, ba dind dírmma, d'agcallaim na hairdrígna.
Lá is adaig dóib sund mar æn an rí 's a rígan rochæm, ic bæis dóib ann, ic búaphud fo inchlid i n-inúathud.
Érgidh rí Midhi na modh a ndíaidh a mná co solom, cor íadsattar, comoll ndil, 'mon ríg ocus 'mon rígain.
Nassgcaitt a comairci cáir ar Colmán Lainne línmáir ac facsin cetherdne an ríg 'mon gort i ndernnsat mígním.
Dorigne Colmán calma ferta imda adamra, docuir an ríg 's a drái ndil a richtt dá dam ógc allaid.
Dorigne ferta aile, nírb áille da mírbaile, an rígan 's a cumal cain a richt dá n-agaid allaid.
An dá each tuscat leo andes an rí 's a rígdrúth rígdes rolásett fasech ri slíab ar anord, ara n-anríad.
Rolásett each an drúith duind for greis in æsa imthruimm, rolásett each an ríg ráin for fír comairci Colmáin.
Rugcsat eachtraind each an drúith don chomairci uilc indlúith, rofágcsat each ríg Berba i richt tamain tromferna.
Térno do chomairci an næim each ríg Lifi lethanchaeim, hathle an eich rugscatnámaitt, d'óendreim dóib is d'æncháraid.
Ancid Colmán íatt uile etir ech ocus duine ón tráb dobói ga celgad can ágh nó can imdergcad.
An t-ech roainciss féine ar náimdib tenda in tsléibe, tair dom druimm, a Cholmáin cain, ar in ech is fíu cumail.
Dofágcaib Colmán cubaid da rab ar eoch ngiurr glumuir ná gebtha tresa dangni ri ríg fíal Úa finn Failgci.
Dofágcaib dóib co hattain cruth a mban for a maccaib, gráin ríg cóicid ar cur áir ar ríg Úa Falgi fortreáin.
Rogell Cinæth cach ní ndes, rogell cáin, rogell cairdes, rogellad do-som íar fír nách bíad can erred airdríg.
Robennach-som ule an tír iter mná is maccu mo lín i céin nobeitis co mbáidh do réir Colmáin meic Lúacháin.
Fúaratar gábad igair minbad Colmán dia n-anacal i comrád im dáil serci i comdáil a céttserci.
Serc.
Araile sgcél forathmentar sund.
Rí Temrach Domnall mac Donnchafa meic Murchada tugc ingin ríg Úa Failgci & rogell tochra mór díi fichit bó dá fichit díb fochéttóir & dá fichit ar cairdi co belltaine ar cind.
Rochuinigh íarum an ben a tochra i n-áge a gellta & ní fríth dí acht ferann ar son a bó.
Rogab sí an ferann diamad a comfogcus dia hanmcharaitt nóbeith do Cholmán mac Lúacháin, conid ann sin tugad dí Cæille na hIngine ó chind Átha an Daire co hulaid espuic Áeda hi Feraib Tulach.
Dobeir tra an ben hé ule do Cholmán co bráth.
Dobeir immurgu Colmán manach dia muindtir ind Uidrín mac Aramail, conid de atá Cell Udrín hi Cæille na hIngine & Less na Con túass ann & Cell Uidrín tíss.
Araile fechtt and rugc Áed Ruóin rí Laigen sesrig Mocholmógc ó Chlúain Iraird ar égcin & trosgcis Mocholmógc impu fair & fodlaidh íar sin baill an maic mallachta fo næmaib hÉrenn acht a chumal fir namá.
Asbert immurgu an rí:
‘Cía da tugc Mocholmóc mo chomol-sa?’ ar sé, ac fonamat imme.
Ó rochúala tra Mocholmóc sin isbert sein:
‘Tíagam-ne co Colmán mac Lúacháin co Laind co rodingha dínn an ball útt.’
Dorónad tra amlaid sin & dogníatt óentaid ic Laind Mocholmóc & Colmán mac Lúacháin & clód dá clogc Findfáidech cechtar de diaraile.
Asbert immurgu Colmán:
‘An ball fil am chomair-si, iss é tæisech rosía taisselbad chugut-sa, ar iss é dédenach roármed.’
Táinigc íarum Áed Róin for creich im Midhi co Carnn Fiachach.
Tánigc immurgu rí Midhi Conall Guthbind mattan moch iarnabárach co Colmán & atfétt dó an sgcél-sin & ba begc slúaig do Chonall & ba sochaidi do Áed Róin.
Asbert immurgu Colmán fri Conall:
‘Érg-siu cuca & beir mo bachaill-sea lat do mergci remat & dobér-sa taidbsi trí cath fort & doragha duit ceó dar a rosgcaib nó a lláma do gabáil,’ ar Colmán.
‘Is ferr lind,’ ar Conall, ‘a lláma do gabáil.’
Iss ann sin do cengail cach fer do muindtir Conaill lóman día brut do gimánaib bruit na bachla co rabi cochall fa cenn díb & inde dicitur ‘bachall cochlach’ ría-si do naidm a comairci fuirri & for Colmán mac Lúacháin.
Ocus iss é an lín amus dóib-sim an lín loman fil for brot na bachla cochlaige.
Dorónad tra amlaid sin & romarbad Áed Dub & ár a muindtiri ic Faithchi meic Mecnán & rugcsat meic tíre a ball ferda co dorus an tempuill co Colmán & isbert Colmán ría:
‘Ber co Finnén nó co Mocholmógc & co næmaib hÉrenn hé dia taisbenad.’
Romórad dano ainm Dé & Colmáin trit an firt sin.
Tugc immurgu Mocholmóc íarsin do Cholmán mac Lúacháin rigléss a Clúain Iraird.
Táinigc tra íarsin Conall co Colmán mac Lúacháin dia réir & robaist mórcúairt na Bretcha dó ó sin alle, ar is íatt robói ana farrad ann a fían a særtha ar cach cath na Bretcha co bráth screball cach cathrigh & cúra cech fírbale & ech cach tósich an cach sechtmad blíadain co bráth.
Araile fecht dano robátar nóairi for muir & murthaidhi an mara aca togairm & síat-som ar sæbchoire.
Ó roaitcheatar ainm Colmáin meic Lúacháin térnatar slán i tír & is amlaid sin cach æn guidhfes Colmán fri tendta dogéba cobair imslán ó Día.
Araile fechtt dano luid fer a cath & tograim fair & féimdidsim imthecht fri scíss.
Ó dorat-som immurgu sele Colmáin meic Lúacháin ima chosaib féimditt eich & dæine ní dó, conid ann isbert Colmán:
Sele Colmáin meic Lúacháin mo chnáma cen meth, romsnáidi a comarci corigci ar cach leth.
Doríachtt cuigci næm Cholmán ina chruth glan glé, na traighthigh notograimtis nódiuscartiss de.
Colmán mac Lúacháin im leth re ndul ar creich cridhi crúaidh, da tegmad dam dul ar leth co ná bera nech mo búaidh.
Romórad dano ainm Dé & Colmáin trít sin & gach duine gébus so & fo ngébthar nocha cuirfither hé & ticfa slán dia thigh & dligid Colmán screpall de.
Araile fechtt dano luid fer for slúaiged i ndíaid cáich & ní rucc forru.
Doralatar immurgu a námaitt dó & cach æn díb téged dia greim nó dia marbad ó roataig-sim Colmán mac Lúacháin riu andar léo ba banscál hé & næidhi for a muin.
Romórad ainm Dé & Colmáin triasin firt-sin.
Táinigc tra faindi do Cholmán mac Lúacháin & órba cindti forba a bethad dó tángcatar cugci a maic eclaise & a manaig & rochísit cáoi serb ina fíadnaisi & rochuincsett fair cetugud dóib fúaslucud an talman for a taisib næma & a mbith i scrín cumdachta eturru amail cach ardnæm & cach n-ardapstal archena fo Érinn.
Rodeónaig tra Colmán sin comad comdídnad torsi dóib-sium & comad chádus ar cach ngúasacht acside & nemaicsidi hé.
An tan immurgu rocomláinig sim blíadna i talmain, is annsin dorala Fursa crábdech for cúairt sechnón Érenn ó chill co Ó doríacht immurgu co hÁth an Daire, is annsin roben aistri Lainne a clogc.
‘Dimmbúaid n-aisterechta for fer t'inaid!’ ar Fursa.
‘Ní lamam-ne ní is mesa do rád frit.’
Rosuid Fursa íarum ic Croiss Fursa ic déscin úada an muilind cirr sair.
Is ann isbert in rann:
Dá chomurtha súaichinti ac Lainn sech cach rúaim rachaill: muilenn cerr fri comblethad ocus brat im a bachaill.
Táinigc cucu fochétóir ægaire coitchenn bó Laindi & feraid fóilti friu & dobir fiss don chill gusan airchindech co Cuána mac Cumaine.
Íar fairind tra dano comad hé tósech nóadhrad Fursa mær na bachla cochlaige & ní fæilti doróne friss nách fria muindtir, conid de sin rofágaib Fursa do-som ifernn & do fir a inaitt & dimbúaid n-erlabra & athaisgc & sodethbriugud co bráth, ar is sodethbriugud doróine fri Fursa & ní fiss tugc don chill amail tugc an t-úgaire.
Tíagaitt immurgu muinnter Laindi eter sacart & airchindech ar cend Fursa & dobeir an sacart secht n-anála Dé for a muin & fácbaid Fursa dó nem & ana & sægal & secht mbríathra atberad do chomall.
Dobeir íarum an t-airchindech secht n-anála Dé for a muin corigci an lic i ndorus a tighi apad.
Táinigc íarum an banairchindech & messar lenna & messar lomma lé corigci an Fácbaid Fursa sonuss lomma & lenna co bráth sund & ní berthar doblad tariss so cid mór dogéna.
Fácbaid Fursa don airchindech neam & ana & sægal & ná berthar a erbiri bíd acht co ro gabad pater fri Lic Fursa fri Fursa & comad breth cach tres bríathar atberad & cach ní forbthi nochuincfed fo secht secht troisgcid ic ulaid Fursa ar an Coimdid a n-anmum Fursa co tibred Día dó.
Rofritháiled tra co maith an aidhchi-sin Fursa, conid ann asbert Fursa:
Is cett lem don ægaire cía nobeth sund co sona, cía fogaba mórchennsa lassin Dúilem íar ndola.
Is de tætt ar tárcud-ne co Laind na Colmán credal, áit hi fagbaim ermitin is mó inás imar dlegar.
Táinigc maith an tsámaid-sa dom toisgc cucu buddechtsa, bíaid do réir mo chrábuid-sea, for a cet-sain mo chetsa.
Is Bendachais tra Fursa an cill íarnabárach.
Tegcaitt immurgu na manaig co Fursa & aitchitt an Comdid ris comad hé noberad a talmain taissi Colmáin meic Lúacháin.
doníther amlaid uile.
‘Indis fechtsa dúinn, a Fursa!’ arna manaig uile:
Do macne mín muindterach ar t'úib t'íarmúib tendmaid-ne, do ríg is do rígrada, do gnímrada gerrmait-ne.
A congala coscaraig ar tæb t'íardaigi tarsem, rongrádis rotcrádsimar, rotbáidsimar rotbáidfem.
Bidgaid íarum an rí as asa chodlud & ba mebur lais an láid & mebraigid an rígan úada-som hí & an slúag archena úaithe-sim.
Ba hé so tra clérech ba ferr enech a n-Érinn.
Follus ón sin, ar táinigc-sim cid íarna étsecht do foráil a thighi óiged for Airechtach mac Muiredaig & dorigne an láid-so cuigi & fri senóir isin chill isbert Colmán hí.
Fir timna céin bett abus dénatt idna, iss ed a lless, creitett athair conigc nem, ar iss é focren cach ceas.
Crommatt cind fon eclais n-uill mad áil dóib rath spiraitt glain, adrat do Chríst credlach cross erett bett aboss 'ga tigh.
Tennatt corp fri crábud nglan do réir sámad sochla sean, co risatt tír n-angel find, is ferr lim a ndul for nem.
Nempní ar bith ché an doman dub, bíd oirb oman Dé do neim, ferr cert an genusa glain ria techt an terus-sa, a Fir.
Cóir are re dígail Dé, mairgc romídhair bid fa thnúth, ná rís ifernn n-úathmar n-ard, imda gol gargc ar a brú.
Brisiud ar sin, iss é a fír, deich timna Dé do neim nár, gním co n-iris, nertad n-óg, techtad na tróg is na trén.
Timna ele, úaisle grád, dlegar do chách cid dusgní, aoine, ornaigthi co fáth, timgoire tráth conotlí.
Tabairt bíd do bochtaib Dé, tlath do nochtaib, begc is gó, bith cen órad acge a clí, méraid sin co nómad nó.
Afrenn is celebrad glé, ní fedalrad fand co lí, dlegar ria tocht do chorp Críst termud gen trístt co ba thrí.
Abair dam fri hAirechtach, déna maith ar bochtaib Dé, ar is aigci atá cach maith iccon flaith, ic mac mo Dé.
Mór an crech tech n-æiged Críst arna meth, mad ainm tigi Críst na cloth, is inann is Críst cen tech.
Ná ceil dam-sa in fírindi!
dá cele-sæ tárastar, na tabrad a druim fria Ríg, ná ría an tír atágastar.
Tech n-áiged na mbocht fo bail ria tocht a ngnúis Dé do neim, ní ferr grés ar crábud glan dia rab lat dogrés, a Fir.
Araile scél forathmentar sund Becrachán, manach do manchaib Colmáin hé & iss é an sechtmad fer luid leis do Róim béus & iss é fil hi Cill Becrachán fri láim Colmáin meic Lúacháin & is sær hí ar chíss ríg & flatha.
Tugcsat immurgu muindter Laindi d'Ú Scoil hí for a manchine co bráth.
Ní dlegar dano do Feraib Tulach cethernn timchill ríg Midhi forru acht a gille each an tan bías isin Cróindsi ar son na cethernne timchill & ní dlegar díb dol a cath illó catha acht imon ríg & deoraid & amais.
Araile scél dano forathmentar sund.
Fecht ann fæmait na trí Colmáin móra Midhi trian slóig do dingmáil do ríg Temrach acht co mbeth dia réir dá cath do dénum do feraib Midi díb & trí catha do feraib hÉrenn díb & an tres cath díb-sin do na trí Colmánaib Midhi, conid ann isbert in rand:
Cach olc do muir is do thír tigc fri Temraig tothacht mín, comlann ris ac Ríg neime na trí Colmáin cæn Midi.
Follus tra asna scélaib-so Colmáin meic Lúacháin nách fil clérech is amru ac Día oldás-som.
arcía clérech ele a n-Érinn ro-imthig an loch cen eathar acht éisium? Cía clérech dano ar rossluigc talam a n-ænfecht an uile díarmidhi eter dæine & echu & conu feib rosluicthea da bréithir-sim a ænar?
Cía clérech dano rotathbeóaig trí marbu fo chosmailes Críst acht éisium féin?
Cía clérech dano is cell chottaig dia manchaib féin acht a cheall-som namá?
Cía clérech dano dia ndernnsatt na hallta umalóitt dia ndeóin féin acht dó-som?
Cía clérech dano da fil muilenn cerr do chum achta a mírbuile acht éissium?
Cía clérech dano gus'tángadar muindter ifrinn fo forcongra hi richt foiche acht cuicci-sim?
Cía clérech dano cus'tángadar muindter neime fo forcongra co ndernnsat grafne n-óenaigh dó ana fíadhnaissi co himnmlán?
Cía clérech cus'táinigc Críst féin hi richt claim ic Crois Clamán acht chuigci-sim namá?
Cía clérech dano dorigne cruthnechtt don eorna acht éisium a ænar namá?
Cía clérech dorigne céo lomma do englais midg acht éiseam a ænar béus?
Cía clérech dano robáid indsi cona dæinib fo loch acht éisim ana ænar béoss?
Cía clérech dano dorigne ferta & mírbaili ríana geinemain acht é-sim a ænar?
Cía clérech gusa tángadar angil a n-aidchi a gene co céolaib dersgaigthecha acht cuci-sim?
Cía clérech dano dia ndernad tairchetal ratha Dé ria feis a máthar fria athair acht dó-som?
Cía clérech dano rochotail fon sruth ón tráth coraile cen fliuchad a éttaig acht é-sim?
Huc usque signa fiant & c ní coimsidh nech dechmad an neich dorigne-sim do aisnéis acht mane tísad a aingel comaidechta nó spiratt a anma féin ana churp doridhisi dia falsiugud.
arissíso teisd dobir Cruimther Cassán Domnaig Móir & Mæltuile mac Nóchuire & Colum Cille ac a molad cía dofætsad nem for talmain dogéna Día are-sim a athnúadugud doridisi 'sa sonairti cétna. arba fer glan idbartach toltanach é-sium don Choimdid na ndúla amail Abél mac Ádaim; prímfáid fri tairchetal todochaidi amail Issahías mac Namais; cend irsi & creitim íarthair an betha amail Abrám mac Tarra; prímtóisiuch togaidi an popuil iræsaig tria muir na baisti & na dergmarta amail Móisi mac Amræ tre Muir Rúaid; salmchetlaid cennais dúthrachtach fri cantain tsalm amail Dauíd mac Íasse; fer fulaing fochaidhi & treablaitti ar an Coimdid na ndúla amail Ióp fochaidech; istudloc toghaidhi do ecna Dé & día airchetal amail Pól apstal; comarba óigi & genais na eclaisi tiarmórtighthi amail Eóin mbrunndalta; prímliaig cuirp & anmae cach iræsaig amail Lúcáss suibiscéltaide. Ba hí-so ríagol a chrábuid trí renna dogníd don aidchi & cethri huaire cacha raindi.
Dogníd-som immurgu trí cét sléchtain isan chétna raind & no canad na trí isin rainn tánaisti.
No hetarscarad dano a menmain óna talmandaib cusna nemdaib i teóir isin tres raind.
Dogníd immurgu celebartha cach lái & no chanad salm iter cech celebrad & no baisted & no pritchad & no chanad ernaigthi imda ele archena.
Ó thainigc immurgu cusna dédenchu dó-som, ar ní raba fuil ná feóil fair, ar roforbanastar a bethaid triasna hæintib cíanastib & triasna frithairib aidchidib, iss ed sin immurgu indisitt na senchusa næma nách do galar sainruthach etir atbath, acht aingil an Choimded tancatar día thogairm i forba a bethad, dicentes:
‘O bone Colmane, festina ad nos’ ar cia bé-siu isna talmandaib atchíam-ne tú amail catharda díless hi neim.
Conid amlaid sin immurgu roforbanastar a bethaid etir na himacallma anglecda & na cumsanta díada.
Iss ed immurgu indisitt na scríbenda díada conid é-sim féin bus brethem for a manchaib & for a manchesaib illó brátha & ní bérthar nech díb úada a n-ifrinn acht æn do chétt & cid hé sin bid drúth nó díbergach nó mac mallachta.