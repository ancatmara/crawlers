Tochmarc Moméra Fecht n-oen d'Eogan Taidlech for faithche baile a athar fesin, Mogha Neit, hic Raith Airthir Femin.
Nir ba cian dó con-accai tri maccoemu chuige and hi cend na faigthe.
‘Ron bendachut do choengnima a maccoim’, ar siat.
‘Rob shamlaid duibsi a macu’, ar esium.
‘Is oebind duit’, ar iat.
‘Is oebind ecin’, ar se.
‘Libse bar cuid don oibnes hisin’, bar Eogan.
‘Nach fitir cid tusa, a meic’, ar iatsom, ‘in toebnius fil anán duit’.
‘Ni fil lium a fhis co se’, ar sé.
‘Fil a fhis acainde duit’, ar na meic:
‘Dá ainm bátar fort cus andiu; biaid in tres ainm fort anossa; acus amensat do shil ar Erinn, edhon, gebaid do shil ar Erinn, acus ni genastar duitsiu co n-gebut; daig ni faigbesu céli no cu rois sruth Ebhir i n-Espain; acus corub and ro gebasu celi; acus iseadh isidhe ingen rig Espaine; acus co m-bera sidhe duitsi cethrar clainde, acus conbia laech dib, acus mescuidh a shil for Eirinn feib atrubramar fecht n-aill rias trathsa.
Acus biaid laech dib acus bid buaid laich dib, imorro.
Acus beit dá choemrigain, shuaichinte, shainemla dibside; acus ba seadh a n-anmanna in cethrair sin, edon, Ailill in mac bad sine dib; acus bid Coemell ingen Eogain bus nesa dó; acus bid Lugaid bus nesa diseni; acus bid forrimda lechta laech leside; acus budead fothhlucc bruinde bias fadeoid and, Scothniam ingen Eogain.
Acus ardaisin for a cend, edon, da h-iarraid, a mucha lai acus laithe ambarach’.
‘Canas tanic duibse fis fair sin, a macu,’ ar Eogan.
‘Ni annsa.
Tri meic Anntipater in Druad sinde a h-Espain.
Acus amsoi séic for a rus fis feib do chuaid fair.
At-cuas don rig, edon, ro innis dó.
Acus is annsin adbertsom: dó dam Ahaid, edhon, a Fhathaid, for esium, ar Eber, ar rig Espaine, acus iarfaid dam don Druid can cuan, no cenel, no ciniud, no cland don fir do bera an inghen m-bic ucut fil for m'fhiadhnaise, edhon mo ingen fen.’
‘Is and do chuadusa, acus asbertas fris in Druid faitsine do denam don rig fo dala a ingeni; acus amsae in Druid i formna a fessa; acus ro faillsiged do comad a h-inis Cesrach cele a ingine, edhon, a h-Eirinn.
Cia fuath fir a h-Eirinn dia tibrindsea m'ingen ar Eber.
Conticfa fer amra, ar in Druid, a h-Indse Mac Milid, dot shaigid; acus ro gabsat secht sen tricha dec ar fhichit in indsi niam ad buileat.
Cesc contiucfa, ar Eber.
In uair rachaid uait ara cheand, ar in Druid.
Cuirsi techta for a chend, ar Eber fris in Druid, co h-airm hi fil in maccoem gellai.
Ro chuir an Druid a tri meic acus ba sead a n-anmannaside, edhon Fathe, acus Fis, acus Firinne.
Is andsin adbert in Druid rinde techt ar do chennsa; acus tair lind a mucha laei ambarach, acus na cluineadh sochaide uaid, acus na cluined tra side, ingen Echach, do mathair, daig nit leicfea for tonnaib mara dia cluined’.
‘Eirgid, a macu, feib theit cach, isin dunad n-dermair sin anund, co mucha laei imbarach, acus tucubsa da bar saigid fri dumachaib deridh laei’.
Do chuatar isin dunad, acus buisium ara clesaib cluithe muige co dered laei.
iarsin co h-airm i m-batar na maccoeim. Batar ann co mucha lai, acus ro gabsat na meic lama fair um dula leó.
Teit in mac ar fert fodmaige acus tiagait na meic ele 'na dhegaid, edhon meic in Druad.
‘Maith a meic’, ar siat, ‘in tici i-lleth ro gellais’.
‘Regat ecin’ arse.
‘Cia lin ticfa’, ar siat.
‘Ni raga acht mise acus mo cúic comalta sund;
Ut, acus Oenara, acus Fiacha Suighthi mac Feidlimidh Rechtaid, acus Aiglend, mac rig Osraige, comalta ele dam; acus iarsin Magur mac rig Descert Erenn, diatá Gleann Maghair indiu; acus Gaiscedach mac rig Iarthair Mumhan, comalta ele dam; acus Tigernach mac rig Connacht, comalta éle dam; acus Mosad mo gilla, diatá Magh Mosaid’.
Amsoi for set co h-airm a m-boi long na macoem, acus is ann boiside i n-Dun na m-Barc a n-iarthar Erenn.
Amsoi set rompu ar muncind mara a nonbar maccoem.
Lotar an oidche sin co h-indsi na faircsina.
Is aire dno, adberar inis na faircsina riaside, uair it cither esti Eirinn acus Espain.
Confoiset in aidche sin isin oílen sin.
Adbert in rig isin maidinsin ris in druid:
‘Finta duind imthus na maccomem do chuatar uaind for muncind mara’.
‘Ro fiarsa ón duitse sin’ arse; ‘iss anné tancatar ar fecht, acus confebut anocht in Espain’.
Is eat tanic ar fecht, is cain tarthat a tuidecht; conlethfa a sil ar Magh Fháil, fir confoi anocht in Espain.
Do chuatar na luing iarsin, acus roiset co calad Espaine.
Bui frestal acus frithailem forra, acus rucad co dunad rig Espaine, edhon co Tor m-Breogain i n-Espain.
Ro feradh fáilte min, muinterdhai Ro freslait acus ro frithailit iat.
Tucad nua bid doib acus sean leanda.
Batar in oidchesin ann, acus nir h-imráided riu in chaingen fo n-dechatar, acus dno, nir imraidset ri nech.
‘Maith a mic’ ar Fiacha Suighthi, ‘a Eogain, dia n-abarthar fritsa tabairt na mna, tiagar uaitse d'agallaim in druad, acus gelltar seoit do, acus maine, acus abrad na fil sén fessi co cend m-bliadna ann; co rabum ic decsin na h-ingine co cend m-bliadna acus co fhindam bes in tire aneóil i tancamar’.
‘Fata liumsa sin, a gilla’, ar Eoghan.
Imbaid batarsom uime sin conacatar techta in rig chuca.
‘Maith a maccoema’, bar na techta, ‘cuin do gentaisi in ní risi tancubair’.
‘Ni h-acaind ata a fuirech itir’, ar Eoghan, ‘acht in uair bus accobar las in righ’.
Is annsin do chuaid a theachta co airm irrabe in ri, acus ro indis dó frecora in moccoeim fair.
Is annsin ro iarfacht in ri don druid ro bui ina fharrad, cuin bud maith sén fessi doib.
‘Issí mo chabuis na fuigeb doib sén is ferr ina nocht; tiagam isin tech i tatt na maccoeim’.
Do chuaid in ri acus maithi Espaine uime, isin tech irrabutar na maccoeim; acus iarfacht a cenel uile dib; acus iarum ro innisetar dó mar ta romaind anuas.
Is andsin do ronad a lám acus a lepad.
Acus ni ro chuinchit seoit no maíne fair.
‘A maccoemu’, ar in rig, ‘da tissed bar comlinsi chugamsa do chuinchid seot, no maíne, no indmais, do beraindsi duib; acus maithbet a tinnsccra, acus a tochra na h-ingine ut duib’.
Is andsin do cuas is in sluaigtech na sochaide, acus ro gabad fledhol acus tomaltus leo, a cornaib ilbreca, ecoir, acus a h-escraib forórdaib, acus a cuachaib findruine, uair ba breth cach briathar doib.
Ro dergit iumdada sainemla doib, acus do chuatar ina n-imdadaib, acus na lepthaib; acus ro chanaid a ciuil acus a nairfitidh doib.
Batar ann ina n-imdadhaib cor lín grian tulcha acus tuaithebra Espaine.
Batar ann tri la acus tri h-aidche.
Aeibnes acu cach la, ol cach n-aidche.
Ni cind tri laa co n-aidche, ro dailit seoit, acus maíne, acus indmasa, don ingein.
A n-imthus o sen amach nocon ed do berar for aird; acht batar co cend m-bliadna i n-Espain.
Sruth for lar Espaine, Sruth n-Ebir a ainm; acus cach sechtmad bliadain tic innti-sene bradan o diamraib na n-dul, acus oland tritside.
Ocus is andsin adbert in Druid cedna:
‘Indiu atá i n-dán a fagbail in ni dia mbia in tres ainm ar thfher ácus ar do cheli.
Acus eirg do chum in trotha indiu, edhon, Srotha Ebir; acus indiú ata i n-dan in bradan do thuidecht and; acus secht m-bliadna cur indiu tanic.
Ocus gabar acutsa h-e, acus ben a olann de.
O ra buí Ligbratach ingen rig Espaine sund, acus ceithre bliadna aturra sin acus t-athairse,’ acus —
Erig don t-sruth, a ainder, con ciuclastair in chaingen, co tibre ass tlacht cen meth, bid de bias Eogan Taiglech.
Amsoi do cum in t-srotha, acus da ronad airceist accu ar in m-bradan gur gabadh leo h-e, acus ro benad de in tlacht bui fair, co n-dearna sí brat dia fir don olaind boi ar in m-bratan, acus batar na h-uile dath ind isin brat sin.
In lathi congebedsom in brat uime, in dath do aidbistea don fir bui ina farrad, ni h-e ro taispenta don fir bud nesa dó sein.
Is andsin fegais in ri fair, acus in inbaid ro fheg, toidliges uile h-e itir ect acus erred.
‘Dar m-brethir’, ol in ri, ‘is comthoidlech ria brat uile Eogan anossa’.
‘Cian ota i toicthi acus i tárrngaire’, ar in drui, ‘in t-ainm sin do beith fairsium, acus biaid fair no go fadba bas acus aiged, edhon, Eogan Tóidlech, acus bid ainm iartain dó Eogan Fideach’.
‘Mithid lemsa’, ar in mac, ‘dul dom crich acus dom orba acus dom ferann’.
‘Eirg a mic’, ar in druid, ‘for muncind mara.
Cain ternais, acus ata th'athair for do chind ina fhlathius; acus beir do banceli, acus ni bethi acht nai n-aidche i n-Erinn in uair beras in gen fil fo bruinde, acus bid lan beoil fer n-Erenn de’.
Tucait seóit acus maíne acus indmasa doibsium.
Batar ann co mucha laei acus lathi iar na barach.
‘Tanic nert don sheon acus don t-solaid’ adrubairt in druid riu, acus amsoiset ina longaib, acus ro linait sé longa leo.
Ocus tainic in Druid cuca ic dula ina longaib, acus tuc a ucht ar in luing irroibe Eogan, acus atbert fris:
‘Bid mor fich caich riut isin crich h-i tegi, daig ni lecfise Ere do neoch, acus ni lecfea nech Eire duit.
Acus ros roindfithi edruib hi’.
Tancatar fairend se long lais, do neoch bui for a chur fen acus far a thuarastal.
Conid ann gabsat h-ic Dun Chorcan a n-Iarmumain.
Amsoiset iarsin h-i tír, acus ro h-indised fo Eirinn a torachtain.
Acus ba rig Erenn for a chindsom Cathair Mor; acus iarsin tra ro faided techta uad d'ácallaim rig Erend, acus ro cuinced crich uadib fair.
‘Do bersa inad duine dó i coiced Condacht, acus do ber da dhun dó a dá choiged Muman’.
Conid annsin tucad Dubthelach do i coiged Conri, acus tucad Druim n-Ard do h-i coiced Condacht; acus tucad Telach in t-Sloig do hi n-Uibh Liathain.
Tanic Eogan iarum dia fegad na n-inad tucad dó, acus gabais doeta h-idan acus lamanda in ingen, acus ruc mac sainemail; acus adrubairt in Druid:
‘bid oll n-daile do bera ar na crichaib uimme’.
Acus ro baisted a srothaib druidechta, acus tucad Ailill fair, acus bai fortormach anma fair iartain.
Acus do roacht a athair fen, acus ro gabad leosom in dunad acus in degarus do thochul.
Acus rucad in mac co dunad a matar-som fen acus a athar.
Acus ro benad lesium in fhidbaid i comfocus dó, gu ra tochlad leis in talam di.
Acus ba bec leisiom fuirmed allam na laech co m-beth fuirmed a cos mar aen ris; conid é scrudan aicenta fuairsium, fecca do thabairt ar na fedaib bui i llamaib na laech.
‘Is hi ar cobais chena’, ar mac in Druad, ‘is indiu atait t-anmanda uile fort: dona Feccaib ut tucad ar na fedaib acut, bad Eogan Fidfhecach de.
Acus do gentar let na tri dúine tucad duit, acus Fidfeccai ainm cech dúine dib, acus congeba leth Erend uile leo’.
As lir tuirem a scel o sin amach.
Conad tochmarc Moméra ingeine rig Espane d'iar foí re h-Eogan Toidlech, ocus genemain Aililla Oluim indsin.