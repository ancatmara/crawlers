A fhir ná suid ar in síd Síd n-Eóchaill co n-ilar gním ba síd' fir buile bechtaig óic ildelbaig ilrechtaig
Dlegait Síl Muiredaig móir a uaisle ocus a onóir; do-ní in fer 's a síd so báig im a rígai rompa
In chulabair fecht eile turas Áine ingine dá n-dechaid fecht ar fogail le Cathal Ua Conchobair?
Do-luid Cathal cét curad d'fhogail ar maithib Muman; ac urnaide a aesa braith do fhuirig féin in fírfhlaith
Ro chotail Cathal crechach fosaid cróda certbrethach co facaid fís ba fáth neirt ós Loch duiblinntech Deirgdeirc
Is ed at-chonnairc in chraeb mac Conchobair Cathal caem ingen fhinn ar a aigid gruaidgel détbán di-ainim
Brat uaine glan im in n-géic nír décad leis a leithéit seinginar lúpach lepthach bláith forórda finnchlechtach
Do-rinne caí thoirsech thrén do fháisc a basa 's a bél co táinic fras fanna fala tar a roscaib rinnglana
A-dubairt Cathal cuanach:
Cia thusa a ingen uallach crét rot-chuir mar nach coimse fó maíth is fó mórthuirse?
Lennán duit-se a Chathail chaím mise ó méit cach macaím; is ret leith a-atá mo theg is é m'ainm Aíbenn Uchtgel
'Tusa marbthar a-márach le sluag Muman mórdálach; is tú chaínim tar conair a Chathail meic Conchobair
Cia lé maiter in gním garb do chath Luimnig na laecharm caide anmann fós na fer beires orainn a ingen?
Berid Longargán dar lim ort ocus Coscrach cúilfhinn; beirid Ceinnéitig na cath ort is Congalach cétach'
Beirid ort Mathgamain mer mac Ceinnéitig na caíned; berait trí chét fer fuirmech ort do maithib mór Muimnech
Crét im scar na ríg rim-sa innis a ingen fhinn-sa cá lín ternós as in ág do maicne lonngairg Lorcán?
Ní tusa nach digned maith a ua Echach a ardfhlaith; loiscfid ort a ua na Tadg imarcraid na ríg ro-garg
Táncatar tar Echtge fuair triar ar cét Connachtach cruaid; terc ar doman a-dertais trí chét fer nach foirrechtais
Ráidim-se rit is fír so na cúic ríg ráide rompa nach nesa olc dam ná dáib a Aíbenn gruaidderg gnúsnáir
Déchais dar leis dá leith chlí Cathal mór a moig Da Thí co faca in tur a Temraig in n-ingin maill móirmenmnaig
Brat corcra co corthair chaím im in n-ingin slisgil saír inar sróill taebamlaid tláith léine arshnáithech órshnáith
Dá assa co n-ublaib óir 'm in fleisc ro-gasta ro-móir etir a troigthib tana is na fóitib fonnglana
Do-riacht 's in n-duma n-glas in ingen chaem co Cathal cor iarfaig in taebgel shengcrét siút inniseas Aíbenn'
Do iarfaig Cathal coscrach:
Cia thusa a mín mallrosach?
Innis uait dúinn-ne can doilb do chomshloinned do chomainm
Eóchaill a Síd Chruachna chuirr m'athair a rí cinid Chuinn Áine m'ainm féin ac fledaib do Shíl mórgarg Muiredaig
It degaid-se a Chathail chais tánac ó Chruachain chraebglais ar cach lergmoig ar cach linn dot anacal ar Aíbinn
A-deir-se marbthar mise cid uathmar re n-innise is in maitin-se a-márach a Áine shaer sho-grádach
Celg sin a Chathail chlemnaig a ua Tuathail a Temraig dot chur-sa tar Sinainn sláin can creich can áithes d'fhagbáil
Béra-sa chreich truim tarthaig a ua Duach Galaig graifnig bérdait deich cét cenn i cenn ort mar innises Aíbenn
Do-bér-sa maidm co moch do chorraib dá long don loch muirbfe coíca fer co fír ocus dias d'fine in airdríg
Ní h-inmaíte na h-échta a maídem ní dó is dénta; gébaid Brian Banbain m-bladaig tair oraib-se a anbalaig
Crechfaid in Muiredach mer Tadg a Temraig braenaig Breg fer choiscfes Brian dá báire Tadg na Cruachna cladbáine
A n-dingne re Brian m-Banba Tadg a Cruachain comchalma digélaid Donnchadh dírmach a mac maisech móirgnímach
Ticfa in dam dásachtach dian chuirfes Mumain múr tar grian; mairg ris a n-dingne debaid Aed in tarbda taebshlemain
Gébaid a mac Ruaidhrí in rí Éire mar do gab Da Thí; cen co laige ar Leth Moga do Leth Chuinn is comroga
Frithóilfid Muirchertach mór Leth Chuinn do-béra fá brón; gébaid Éirinn tuaid is tes Connachta fo chís chuirfes
Fásfaid cuilén i Cruachain d'fhine thoirbertaig Thuathail; scérfaid re Síl m-Briain na m-benn coeca oirechas Éirenn
Cuirfid secht catha calma Toirdelbach na tromfhagla a Aíbenn innisim deit is ar Leth Moga moidfit
Frithóilfid Domnall dámach ón ló théit ón Roth Rámach loiscfider co Loch Cime tair ón ráith-se ainfine
Freisteólaid Conchobar cruaid mac Ruaidrí is rígda sluaig loiscfid Cill Da Lua lennmair do-béra dáib do-menmain
Fritháilter lib-se Leth Cuinn 'm in Croibderg a Cruachain chuirr; bid fer can aen 'na agaid; bid tonn brátha ar bidbadaib
Ní bia don Banba can buain acht aenfhrém a Cruachain chruaid; nocha bia aenfhrém bus ferr choiteóchas fhira Éirenn
Biaid derna des in deigfhir re Síl m-Briain in boiceinig;
Conall is Eógan can cheilg beit fó dernainn chlí in Chroibdeirg
A ucht re Mide matlaid ocus re Sinainn slaitgil bráige fer talman 'na thig is ed do innis a fhir
A fhir
A sein gébaid Aed Idan cennas Érenn na n-ibar; bid ríge chathach chrechtach buadach álainn ilchrechach Ní h-ar idna a-derar ris Aed Idan co caímchnis acht ar idna na cath cruaid chuires fó Éirinn armruaid
Cath Moige h-Eine ágmair ar Chlannaib Néill nertbágaig cath Muirtheimne ro mebaid cath Sléibe Breg báingregaig
Cath shraenfas ac Ráith Thoga cath ós Cuan Life longa cath ós Port Láirge lepthaig is cath cróda ós Báinleitir
Cuirfid cath Luimnig dar lem Aed Idan co n-imat rann; brisfid cath tuaid ac Tulaig mac na mná don mór Mumain
Is ed do innis Áine:
Aed na Cruachna cladbáine trícha bliadan is báid lib
a cennas Éirenn a fhir
A fhir ná suid 