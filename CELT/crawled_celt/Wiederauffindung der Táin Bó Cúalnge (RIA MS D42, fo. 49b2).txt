Die Wiederauffindung der Táin Bó Cúalnge:
Ich teile hier zwei bisher unbekannte Versionen dieser Sage mit eine ältere aus Egerton wohl die älteste Fassung die wir besitzen und eine jüngere aus der Stowe Collection
Do faillsiugud Tána Bó Cuailngni in remscél-sa sís iarsinní dia raibi etarport isna dáinib móraib ro bátar i n-Érinn; ar nír'-mair don Tháin acht blogha dí namá ro bói ac cách co coitcenn
Is hé tra fotha dia raibe in scél-sa .i. Gúairi Aidhni mac Colmáin .i. ríg Connacht & Senchán Torpéist rob airdfili Érenn in tan sin
Is ann sin ro thotlaigh Gúairi for Senchán .i. Táin Bó Cúailngi do faisnéis
Is éiside dano forcaemnacair la Meidb & Ailill fri h-Ultu im Concobar
Is becc nár'díbaidh uili a h-Érinn in scél sin co ná raibi acht mádh foraithmed bec & mod cuimne dí i n-Érinn in tan sin
At-bert Senchán fri Gúairi .i. eadh & cairde do lécud dó fri h-iaraidh in scéoil sin
‘Rodbia-su ón’ ar Gúairi
Is ed tra forúair dó-sum cuingid d'iarraidh in scéoil sin dáig ní búi aici-sim féin in scél sin .i. do ceist & do ances for Senchán in scél sin & dia aimsiugud
bo geis dono don fhilidh isin aimsir sin anfis do beith fair
Is ann sin tra ro forcongradh ó Shenchán for filedaibh Érenn torachtain chuige gur ra fhiarfaigh dóib inar' meabor léo Táin Bó Cúilngi ina h-óige imlán
Ad-rubradar uile na filid nárbo mebhor acht mádh tirúarsi & blogha beca dhí
Is ann sin didu do rónadh tech la Gúairi do Senchán ótá Durlus n-Gúaire co Clúain Ferta Brénaind & Senchán i medón in tighIsin co ná rísadh gemlóichet hé ná gaeth ná fleochud
In uair tra no benadh bainne don gemlóichet dar a aighid no thócbadh builcc chorcra fair
Ro soich Senchán iar sin co Clúain Ferta & fúabrais troscud fa chétóir for Brénaind .i. glámadh digcenn & aera do dhénum dó co túarcaibh Brénaind cenn in oidhchIsin dí araile céili Dé bói isin baile ar nír'mhair Brénaind in inbhuidh sin & at-bert Brénaind:
‘Abair fri Senchán’ ar sé ‘coisced a ghlámadh & a aerad & in eitchi connaigh ní sunn atá dhó acht a Clúain mic Nois & la Cíarán mac in t-sáir & tabrad hé budhéin & a clann & a cinél co bráth & do Chiarán’
At-bert in céle Dé fri Sencán inní sin
Do-thaet Senchán roime co Clúain mic Nois & fúabrais iar sin ic troscadh for Ciarán fon samla cétna
Is ann sin tra ro faillsighed Cíarán di araile anmcharait bói isin baile & it-bert fris:
‘Éirgidh Senchán co fert Fergusa mic Róigh fil ic Findloch i Connachta & geibedh láidh dó amail nobeith béo ar a chind co rafhaisneide do scélaib na Tána dhó amail do rónadh ó thús co deredh arro bói Fergus féin isin gliaid sin & atát a scéla do léir aigi & abradh fris co ná tardad gráin na h-irfhúath leis ina dochum acht amail no thísadh do dháil nó aenach’
At-bert in t-anmchara fri Senchán feib at-bert Cíarán fris conadh ann sin ro idbair Senchán é fein do Chiarán & a shíl & a shéimedh dia éis
Conid de sin it-bert Senchán Ciaráin fris
Rocheilebair Senchán do muintir Chlúana & do luidh iar sin a cóiced Connacht co riacht fert Fergusa for brúl Fhindlocha & at-gládhastar Fergus amail bíd béo no-beith ann & gabaidh in láidh si dó:
‘Mainib do lucc lúaidtech mál geal mac Róigh rofesin fechtaibh co n-égnibh imman imanachta lúaithiu bruidin Bó Cúailngi hi cech follus a Fergais’
La sodhain imruba céo mór um Sencán a aenur co cend trí lá & teora n-aidche
Is ann sin do-luid Fergus ina dhochum fo comgraim cháin étrocht álaind .i. brat álaind úainidhe uime & léine gheal uime co n-dergindliud óir & claedeab órduirn ina láim
Dá mháelassa findbhruine uime co foraib óir forru
Folt cráebach órbuidi fair
Conidh ann sin at-fét Fergus do scélaib na Tána do Senchán ó thús co deired & comad amlaidh sin ro faillsigthea do Senchán scéla na Tána
At-berat araile dono comadh iat a daltadha do-berta ar amus Sencháin dús cia dhíb no-raghadh ar bennachtain a tírib Leatha do foglaim na Tána rucc in sái rómánach á h-Ardmacha dar cend in cuilmin
Is ann sin ro aem Muirghein mac Sencháin do thecht tairis dar cend bennachtan Sencháin
Is ann sin tra do lotar gerbh áil gin corb áil léo co riachtatar co fert Fergusa & secha in licc ic Findloch & luidh a muinter arcena coléig do iaraidh tighi áighedh
Gabais iar sin Muirghen láidh oc in leicc amail no-beith Fergus béo ann
Do luidh Ferghus chuigi iar tain & ro ghab for faisnéis na Tána dó ó tús co a dered
Do-taet iarum do ridisi co Senchán & ba buidhech sidein díb & at-fiadhatar a scéla & a n-imtechta dó co ro fhaisneidar in Táin ó tús co deredh & is é sin atá Faillsiugud Tána Bó Cúilgni
Conid ann sin ro chan Senchán in láid .i. do mhéid Fergusa iarna fhaicsin .i. 'húarescla' & &rl in sin 