Neach genes i n-Domnach, bid suthain, bid sóinmech a betha, bid imda i ndomun dó, bid súairc la rígu & airchindchiu, bid mór a chumachta, a leas ina lámaib dó.
Neach genis i l Lúan, bid maith a ana for cethru, & biáid anim fora gnúisib, ní ba hailtnide, bid fíal, bid imda céile Dé ic gabáil a écnairce, & dónáir aithrige ria mbás.
Neach genes hi mac Máirt, bádugh dia breith, bid imdai a hana for mincheathra, ní ba trén a chumachta, bid súaircc la mná & la conu.
Nech genes a Cétáin, anim for a chlí bás tria fuil atbéla, bidh neimnech a hirlabra, bid miscnech, bid trén gabáltaig, dogéna gním ndúaircc ria mbáss.
Nech genes i n-Dardáin, bás a fescur dobéla, nó taithim nó bidgad, bid suthain, bid carthanach, bid clannmar, cid bed dán dogéna, bid maith ann, bid crúaid.
Nech genes i n-Áine, bás aithrige dó, bid santach, imed n-óir & n-airgit lais, fogénait a úa & a cinél dó, bid fuilech, bid somáinech do molad a dáenib.
Nech genes hi Sathairn, loscad & bronngalar dia brith, bid mór a hordan, bid mígnímach, bid nemnech, bid fingalach, dogéna mór duinoirgne, dílmaineacht beathad dó.
