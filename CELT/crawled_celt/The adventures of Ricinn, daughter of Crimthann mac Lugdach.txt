Crimthann mac Lughdhach diatá Crimthann la h-Ú Maine is é cétfher di Chonnachtaib ro marb mnái iar creidem hé.
Ruccadh ingen di Chriomthand.
Do ratad co mac Raith meic Naingin í dia baisted et ro baist.
‘A cléirigh’, ar Crimthann, ‘ag sin in ingen si deit úaim-sea & don Coimdidh a cinta na mná romarbus-sa dar sáruccud Dé.’
Beiridh iarum in cléirech in ingen lais.
Nos-altramann iaram co cenn secht m-bliadan Atnaig in cléirech leis co Cáirigh n-Dercain hí & mos-aithin aicce í do léigenn lé.
Ásaid in ingen iarsin eter ghenus & grés & léigenn & deilbh & dénum & álaigh & erlabhra.
Áilli dono Cáerech Dergain iná gach duine di delbaibh na m-ban in tan sin ceinmotha isi.
Nobídh dano Cairech fiad cách cech die & ní faicthe ise fri feidm a léiginn & a grésa.
Indistir dono di ríg Túadmuman di Tipraite mac Foramáin maccaillech do beith i Clúain Bairenn Cáirech Dergain & gurbo dingmála di rígh í for a gúalainn.
Cuirid side fer n-gráda dó do inneithiomh delba Cáirche.
Ro-soich side iaram cosin airm ir-raibhe an chaillech.
Is ann immorro robói sidhe isind ecclais oc cantain a salm & an ecclais dúnta fuirre.
Fégaidh an fer í tria tholl na comla.
Airigidh ind ógh innísein.
‘A duine’, for si, ‘ticced cuccatt co lúath ercóit benus do shúil as do chinn.’
Ticc iaram peta cuirre robói isin mainistir & berid cen fuirech a súil asa chionn.
Téit ieram an giolla docum a tigerna & at-beir friss ná roibhe isin domun ben bud áille inás an ben at-connairc.
Cuiridh in rí coblach ar fad na Sinna co Clúain Bairenn for cenn na hingine.
Faillsigthir don caillig a m-beith ag tichtain for a cend.
Iadaidh Cairech ind eclais fuirri et diriact lucht na loingsi cusin dorus.
‘Tair amach’, ar siat.
‘Léicidh cairde trí lá et trí n-aidhchi dam-sa’, for sí, ‘& reghat iaramh.’
Lecair di-si sin.
Hi cind tredenais iaram at-beir si fri Ricinn:
‘Éirg amach im richt-sa’, ar sí, ‘ar mo bennachtain cosin fer út, ar rochindes-sa m'óighe din Coimde.
Inghen immorro tusa & ní ro-chinnis t'óighe co se.
Aircc didiu ar Dia amach im richt-sa.
Gabaim-si immorro form ón Coimdhe co ná ba lugaite di rath i nimh nó a t-talmain.’
Naiscidh iaramh an inghen fuirri-si sin.
Téit ina cend iarsin amach & as-pert:
‘Ní fúiiubh-sa leis’, for sí, ‘acht amedón mo tíre & mo talman & ni reg amal mnái m-bóaid lais’.
Aráisin tra berair sí go riacht in Sinaind.
Téid iaram for cloich annsin.
Atnagar an long ar a h-amus.
Ardaigid in cloich uasin luing.
Ní coemhnagair ní fón samail sin.
Tiagair úadibh co tigerna & at-fiadat dó inní sin.
‘Ticed si im chomair-se co Maonmach’.
Do-roich an fis cuici-si.
‘Ní fhéttaim-si techt cen ech’, for sí.
‘Ní filit eich linne’, for iad-som.
‘Is cett lim-sa in cloch so forsa fuilim’, for si, ‘corob í nomimurcora in conair at-berthai-si’.
Glúaisid iaram for a cind in cloch co riacht Móenmagh co ro-airis ann.
Conidh sí Lec Ricinde indiu & conidh impi ro-fothaiccedh in ceall túaiscertach.
Do-roich da Tipraite andes coricce in magh ittá in ceall descertach aniú.
at-rubairt si ná faifedh fri Tipraite isin cill túaiscertaig.
Conidh aire sin dirónadh in cell deiscertach.
Berair si fodes iarsin et berid si mac do Tipraite Dúngal, ó bfuilit cenél Dúngaile eiside et do-níther in cell deiscertach Clúain Ceneóil Dúngaile.
Ba fedb irisech di Dia Ricend iartain, conidh é sin dirad tríchait in tredual do Ciarán & do Dia et di Cháirich.
