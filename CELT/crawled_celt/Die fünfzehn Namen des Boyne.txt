A écsiu Fáil, fégam sein, dénam dáil náchandubaig, samlam ann-óge uili anmann Bóinne Bregmaige.
Cóic anmand déc tre blaid m-binn fil d'anmanaib for Bóinn, ó Síth Nechtain, níth im gail, co pardus n-úasal n-Ádaim.
Segais a h-ainm isin síd intan failsigthir íar fír, Sruth Segsa ótá síd somma co Linn Mocóe Nóemdroma.
Dá n-ainm fuirre ó sin immach i l-Laignib na laechmarcach:
Rig Mná Núadat, ní lúad lac, ocus Colpa Mná Núadat.
Bó�nd i m-Mide na mál, dá n-ainm fuirri ó sein co sál:
Mórchuing Argait, h-úaisle de, ocus Smir find Feidelme.
Trethnach tonn co Cúalngne h-úass cath, Sruth Findchuill co Loch n-Echach, galla a nem re gail n-glúair n-gil, Banna íar sin co Túaig inbir.
Lunann i n-Alpain cen ail, sruth Sabrann i Saxanaib, sruth Tibir i r-Róim na recht, dligid co cóir comaitecht.
Sruth n-ard n-Eordanán, ní cél, hi tírib mac n-Israél, Tigir a h-ainm íar n-astar hi pardus na prímapstal.
Ropond béo for deis mic Dé íar n-étsecht, íar n-essérge, is hé ro-fargní, ro-fes, iss é ardrí na n-éces.
A hécsiu