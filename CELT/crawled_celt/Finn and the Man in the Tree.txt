Finn and the Man in the Tree Fo chosmailius dorigne Finn húa Baiscne.
In tan búi in fian oc Badamair for brú Siúire dodechaidh Cúldub mac húi Birgge a síd ar Femun ut Scotti dicunt co mbert a fulacht núadaib.
Co teóra aidchi amin degéni Isin tres fecht iarum norat Finn co luid riam i síd ar Femun.
Fortngaib Finn la techt isa síd co torchair allda anall.
A ndosreng fris a láim fritninnle in ben asin tsíd & escra fliuch ina láim iar ndáil isin úair riam & doinsort a comlaid frisa síd co ndruid Finn a mér itir in comlaid & in ursain.
Gabais iarom a mér ina béolu.
A donic as afrithisi foopairt dicetal.
Fortnosmen an imbas condebert:
‘Tair Femen fuigial formuig meis mui muic cetson sirchrand sirlúath laith find sra aulad Cúlduib chanmae.’
Cinn ree iarom dobertatar mná braite a Dún Iascaich a tír na n-Désea.
Dobreth ingen álainn léo.
Atecoboride menma Find in ben dó.
Focairdd sí menmain for in gilla búi léo .i. Dercc Corra mac húi Daigre.
arba hé a abras-side. Céin fonnuithea fulacht léo léim & doléim in gilla tarsin n-indiu.
Tre sin didiu carais an ingen é & asbert fris laa n-aill ara tísed cuice i lighe.
Ní foét són Dercc Corra déag Finn.
Atagegai domnid dó.
Cotsáid fri Finn & asbert:
‘Fortaprom ar écin!’
Asbert iarum Finn fris:
‘Éirgg es’, ol sé, ‘de m'inchaib & rotbia essomon trí laithi & teóra n-aidchi & fomcialta-sa ó suidhiu inund!’ didiu Derc Corra for loinges & arfoét caill & imtighed for luirgnib oss n-allta si uerum est ar a étrumai.
Laa n-aill didiu do Find isin caill oc a cuingidh-som co n-aca Find in fer i n-úachtar in craind & lon for a gúalainn ndeis & find-lestar n-uma for a láimh clí, osé co n-usce & hé brecc bedcach and & dam allaith fo bun in craind & ba hé abras ind fir teinm cnó & dobered leth n-airne na cnó don lun nobíth for a gúalaind ndeis, no-ithed feisin al-leth n-aill & doicsed a uball asin lestar n-uma búi for a láimh clí & norandad i ndé & docuireth a leth don dam allaid búi fo bun in craind.
No-ithad som iarom in leth n-aill & no-ibed loim fair den uisce asin lestur huma búi for a láim co mbo comól dó frisin n-iich & a n-oss & in lon.
Friscomarcar didiu a muinter do Finn cia bo hé hisin crunn, ar nínathgéntar som dáigh celtair díclithe búi imbe.
Is de dobert Finn a hordain ina béolo.
Addonich as eisib afrithisi fortnosna a imbus & dichan dicetal co n?eipert:
‘Con fri lon lethcno contethain cotith in dithraib Dercc Corra comól fri hich ni ba filliud fabaill a uball fín mblais cona fricarbaith mac úi co dedail Daigre.’
‘Dercc Corra mac húi Daigre’, ol sé, ‘fil isan crund’.