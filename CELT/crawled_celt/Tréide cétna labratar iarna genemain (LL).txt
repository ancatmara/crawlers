Tréide cétna labratar iarna genemain:
Cia tréde cétna-labrathar iarna genemain fó chétóir & cid ro labraiset?
Ni h-annsa
Aí mac Olloman meic Delbaíth
Morand mac Cairpri Chind Chaitt & Noinniu Noíbrethach
Is de chétus ro labrastar Óe macc Olloman .i. Baí Fiachu mac Delbaíth rí h-Érend for cuairt ríg & a bráthair 'na farrad .i. Ollam mac Delbaíth
Bátar laa and ic tomailt i n-Inis Tige i n-iarthur h-Érend .i. in rí Fiachu & a bráthair Ollom
Leth in tige oc cechtar de
A druí dano for bélaib ind ríg .i. Fiachach
Ó ro bátar oc tomailt a fessi do-thaet athach gaethe móre tarsin tech conos-tarat uile i socht mór mét in delma
‘Cid for-canas ind athach?’ ar Fiachu frisin druid
‘Iss ed for-canas’ or in druí ‘dán ingnad do thurcbáil i nh-Érind’
‘Cinnas dána ón?’ orin rí ‘& cia ó n-genend & cia bale i n-genfe?’
‘Dán bas chom-gráid frit grád-so’ ol in druí ‘& bid is tig-seo genfes & bid ón mnaí út tall do bráthar genfes
Is torrach & béraid mac innossa & bid com-gráid frit-so
ticfa grád amra aile and bas úasliu dia fo-génat for n-gráda-si .i. grád ecalsi’
Ra fírad trá anísin
Ra génair in mac fo chétóir & ro thríall in rí a marbad in meic coro thairmisc a athair .i. Ollam; ar níba lia in rí is taig andá-side
In tan ro bás ocond imrádud imme co cualatar in mac oca rád:
‘Dom-urcbaid súas coro acilliur in ríg’
Turgabair súas iar sin
‘Ní dam-sa dot inchaib a Fiachrai’ orse
‘Cid do-bér duit?’ arin ‘Ni h-andsa
Mo bruig mo lánamain lón-chore co n-dabaig dán-dlugæ tucthar óm ríg mucra escra cuach carpat calg tricha bó bró fíann
Fiach ó Fiachna dam-sa in sin uile’ ar in mac
‘Do-bérthar’ ar Fiachu
‘Cia ainm regas arin mac-sa i fect-sa?’
‘Tabar Aí fair’ ar in druí
Conid as-sain trá ro ainmniged aí airchetail .i. ó Aí mac Olloman
is sí-sein aí ceta-érbairt Aí mac Olloman
Morand im mac Carpri Chind Chait is de ro labrastar sede .i. ro marbtha lasin Corpre h-ísin cech sóer-chland ro boí i nh-Érind arba di athech-thuathaib h-Érend dó
ro gab ríge nh-Érend ar écin
rap olc a ríge ar ní bíd acht óen-gránne i cind cecha dési & óen-gráinne a c-cind na cuslindi & oen-dircu i m-mulluch na darach ina ré
Ructha trí meic don Chairpriu h-ísin & ro bádidís leis fo chétóir; ar ba dóig ropdís torathair fo bíthin no bítis a cathbairr fó cennaib
In tres mac rucad dó .i. Morand ro thriall in cétna do dénam fris .i. a bádud
Ro h-erbad dá óclach leis da chur i m-beolu na tuinne
Ó ro láiset úadib é i tuind mara brissis in tond in cathbarr & tócbaid in tond úasa in mac co n-accatar a gnúis for barr na tuinne
Is and as-bert-som:
‘Garg bé tond’ ar in mac
Fo-lengat chuce na ócláig & do-fócbat súas
‘Nacham-turcbaid’ ar seseom ‘úar bé gáeth’
‘Cid do-génam din mac-sa?’ arin dara fer
‘Do-génam’ ar in fer aile ‘fácbam é i téig ar beind chloche i n-dorus tige na cerda .i. Máen a ainm-side cerd in ríg
cométam in mac dús in lessaigfe in cerd é’
Ó do-chuaid-side assa thig co n-acca in mac isin téig & nom-beir leis isin tech
‘Fursain caindel a ben’ ar se ‘co n-acther in fríthi-sea fuarusa’
Tucad cucu iar sin caindel
Conid and at-bert Morand:
‘Solus bé caindell’
Ro alt in mac la Moen iar sin for seilb féin
Ro-fetatar im na óclaíg út narbo les-seom in mac
Fecht and iarum do-lluid Carpre do ól lenna do thig Moín
In tráth rop ániu dóib oc ól luid in mac as cach ucht i n-araile co n-dechaid i n-ucht Chairpri
‘Ro maínigther in gein’ ar Carpre ‘cóich in mac-sa?’ la osnaid móir do chur
Fo-cheird dana a máthair in meic .i. ben Charpri osnaid aile
‘Cid i táid?’ ar Móen
‘In format no far-geib? inmain lem-sa in mac & cid mac dam ropad ferr lem combad lib-si é ara mét far seirce lim & ara riachtain a lessa dúib’
‘Ni tharla trá aní h-ísin dúinni’ ar Carpre
‘Maith ém a Chorpri’ ar in dias óclach út
‘ropad maith a lúag neich do-bérad duit mac amlaid’
‘Ropad maith im’ ar Carpre ‘ro béraind a chomthrom de argut dara chend & ropad trian de ór
Acht ní tarba a rád ar is erlabra dímaín a n-do-gníd’
‘Amal bid oca no bemmís’ ar na ócláech ‘fo-naiscther fort-so’
Fo-naiscther fair
Ó ro naidmed fair fo-lengat na óclaíg cuce co tucsat in mac ina ucht & coro dílsigset dó
‘Is é in mac-sa rucsam uait dia bádud & iss ed-so da-rónsam de’
‘Is fír uile’ ar in cerd
Is de-sin trá ro baí mac Maín fair-seom
it é-sin teóra briathra tóesecha ro ráid Morand iarna genemain fo chétóir .i. ‘Garg bé tond
Úar bé gáeth
Solus bé caindel’
Gabais trá Morand ard-brithemnacht h-Érend iar sin
ba marb a athair-seom .i. Cairpre
ro faíd-seom a mac co Feradach Find Fechtnach i crích n-Alban dia thócuriud i r-ríge nh-Érend arro theich-side ria Corpriu dar muir innund arna ro marbtha leiss
Co tánic-side fó gairm-seom & co r-ragab ardríge h-Érend
Ocus Morand i n-ard-brithemnacht h-Érend
