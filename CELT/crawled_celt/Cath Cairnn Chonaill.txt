Diarmait mac Aeda Sláne Sinech Cró rodn-alt
No bertis Connachtai a bú-si co tarat-si imchosait móir eter Diarmait & Guaire Aidne
Is and asbert-si:
A Diarmait a mallchobair úamun Gúare fón-fodair ar it anmand cluithe cath tair chucund a dunebath
Leic do Díarmait na raid fris in cath ni h-éol ní firdis dénid cóir dó mar atá foid chuci dotathlebá
Rúanaid atberthe cosse fris-seom ar met a náne indiu is lobrán im-Mide Diarmait mac Aeda Sláne
Tricha tinne tricha bó furec ceneóil Fergusso ícdai dartaid h-i cind gait inna forreith do Diarmait Beit fir móra ar macáin bic co tí ar cobair co Grip bit daim ríata láig ar m-bó co tí cobair Diarmato
A Diarmait
Ro ícc ní di-ssi immorro in cossait sin
Ro thinoil Diarmait slúagu & sochaide leis do inriud Connacht
I Ss ed iarom ludi Diarmait oc techt h-i Connachta co Cluain maic Nóis
Dorigensat íarom samud Cíaran cona n-abaid id_est Áedlug mac Commain etla fri Dia fair co tísad slán d'inchaib a coraigechta-som
Ro idbair in ri iarom Tóim n-Eirc cona fodlaib feraind id_est Líath Manchan amal fód for altóir do Dia & do Chíaran
dobert teora trísti for ríg Midi dia cathed nech dia muntir Mac da certa cecinit Gort maic Cu-cirb cruth rod-gab ni adas nach Mumanchlár Ni fil Galand ro sói dath dirsan son ar Talomnach
Rí da Choncend rí dá Chí docher h-ir-rói Cendfotai Atá a lecht isind fan inti mac Conaill Chuan dig n-usci n-and
Conid de-sin na laim rí Midi a ascin & na laim nech dia muntir a bíad do chathim
I S de sin dano doráegart Díarmait a adnacul h-i Cluain maic Nois conid iarom ro adnacht inti
Dorat Diarmait laim dar Connachta remi co ránic Aidni
Ro thinol Gúairi firu Muman dia saigid
Roptar iat-so rig tancatár h-i forithin Gúari id_est Cuan mac Ennai ri Muman & Cuan mac Conaill rí H-úa Fidgente & Tolomnach rí H-úa Líathan
Doratad iarom cath Chairnd Chonaill etorro il-lo cengiges co ráemid for Gúari corro lad ar cend and im Chuan mac Énnai ríg Muman & im Cuan mac Conaill ríg H-úa Conaill & im Tholomnach rig H-úa Líathán
Cammini Insi Celtra iss é dorat brethir for Gúari con ná gébad fri ócu arro bói Cámmini trí trath oc troscud fair im slanaigect h-i tarat hé ar ro sáraig Gúari hé
‘Mad cóir la Dia’ ar Cámmine ‘in fer fil h-i comthairisim frimm-sa ní ro-thairise fri námtiu’ Conid ann atbert in t-aingel re Caimin inso co n-debuirtt I N cath i n-Inis Celtra feras lobur id_est fri Camin fri nerta id_est fri Guaire
is e in lobur bus tren is e in tren bus techta Do tháet Guaire do aurgairi Chammini & sléchtaid dó
‘Doreilced didu t'irchor-sa’ or Cámmine: ‘ni chomraim a ostud
Comluath sin dano’ for Cammine ‘& dobérat do réir duit in lucht máidfit maidm fort id_est dobérat do réir duit fochetóir ’
Is de asbert Cammin: m-bíat fáebra fri fáebra ocus findne fri findne bidat aithrech a Guairi cléirchin fris' tarlais tinne
I AR réir doarbart Mac De fri athlad na óenúaire cride Guaire fo chiunu inna triunu fo Gúairiu
‘Troisc lim-sa dano’ for Gúaire fri Cammin ‘fri Dia co tarda itchi dam ’
Lotár iarom a triur isin n-eclais id_est Cammini & Guairi & Cummini Fota
Eclas mór dorónad la Cámmin is intí bátar
Batar iarom na clérig oc tabairt a chobsena for Gúari
‘Maith a Guairi’ ar iat ‘cid bad maith lat do linad na ecailsi-sea h-i tám?’
‘Ropad maith lim al-lan di or & d'argut & ni ar saint in t-sáegail acht dia thindnacul ar m'anmain do náemaib & ecailsib & bochtaib in domain ’
‘Dorata Dia fortacht duit a Gúaire!’ ariat
‘Dobérthar in talam duit doidnais ar t'anmain & bát nimidech ’
‘Is bude lend’ or Guaire
‘Ocus túsu a Chammini’ or Gúare ‘cid bad maith lat día linad?’
‘Ropad maith lim a linad do sáeth & galur & cech aingcis bad messo do duini co m-bad for mo chorp dobertais’ ‘Ocus tussu a Chummine’ or Guaire ‘cid bad maith lat día línad?’
‘Ropad maith lim al-lán di lebraib id_est dia tudecht do áes légind & do silad brethre De h-i clúasaib cach duine dia thabairt a lurg Díabail dochum nimi ’
Ro fírtha tra uli a n-imráti dóib
Doratad in talam do Gúaire
Doratad ecna do Chummin
Dorata sóetha & galra for Cammine con na d-eochaid cnaim de fri araile h-i talam acht ro legai & ro lobai ri aingces cech galair & cach threblaiti
Co n-deochatar ule dochum nimi lía n-imratib
Techid tra Gúaire assin cath for leith & a gilla irraith
Ro gab in gilla bratan ríamnaige ro fon & dorat do Gúari
Conid and asbert Gúari:
Atlochur do Dia i n-étad innocht dom feis óenféccad:
rom-bui-se adaig aile dombert secht m-bú Mac Maire
Dolluid-seom tra do gíallad fri claideb do Diarmait intí Gúari
‘Maith’ or Diarmait ‘cid ara n-déni Guairi in féli ucut?
id_est inn ar Dia fá inn ar daini
Mád ar Día dobéra ní innossa
Mad ar dáine ni thibre ol ata co feirg & londus mór
Do tháet chucu
‘Ni dam!
a Gúaire’ ol in druth
Cingthe secha
‘Ni dam-sa a Gúaire!’ orin clam
‘Rot-bia’ or Guaire
Focheird a goo dó
‘Ní dam-sa!’ ora chéli
Focheird a scíath dó
‘Ní dam-sa!’ ora chéli aile
Focheird a brat & a delg & a cris dó
‘Nit-ain’ or Diarmait
‘Tair fón claideb ’
‘Ní dam-sa a Gúaire!’
for in céli Dé
‘An bic a Diarmait’ or Guaire ‘co tallur mo lene dím don chéle Dé ’
‘Maith’ or Diarmait ‘ro giallaisiu do ríg aile id_est do Mac Dé
As-so mo giall-sa duit-siu immorro ’
Slechtaid dano Diarmait fo thrí do Gúari
‘Níp anchobrai trá’ or Diarmait ‘co n-digis ar mo chend-sa do áenuch Tallten co n-datragbat fir H-erenn do chomarlid' & do chind athchomairc dóib ’
‘Dogéntar’ or Gúaire
Is andsin ro chan Sinech in molad-sa do Diarmait:
Cach mac tigirn timcraidi tathut airle lim-sa de dothe desell in brogo leis fudell mo rúanado
Ní for brágtib dam na bó clóthir colg mo ruanado is for rigaib focheird feit indiu dubchend la Diarmeit
Ní for bhraighaibh damh na bó promhthar colg mo ruanadhó for bhraighdibh riogh focheard feid a níth a duibhgeann ag Diarmaid
Gúaire mac Colmain in ri ro chacc for craibu Adní ro lá búalta méit cind bó ar óman mo ruanadó
O ro breca bróenán cró léni n-dendguirm n-Díarmató erred fir cluas catha ni comtig cen ildatha
O ro breca bróenán cró brunni gabra Diarmató usce asa n-egar Grip ni lusta fri sacarbaic O doleicter immasech cranna fianna for cach leth ní po decmaic casal cró for crand a duirnd Diarmató
O do sernatár gai bic h-i tossuch an imairic is í dias cíta ric a gabair ocus Diarmait ar Guairi:
Adnuu ón adnuu da reis Sinich co cruu nocos-faicéb la biu ata-biu com Or si: Adnuu ní ric Sinech co cruu ni fil occu 'cá imfho-chaid cid nácid-fitir nuu
Diarmait rúanaid maith in ri forbrid ar cách tria lunni forbrid ar cach n-óen co gnáth in rí co cuir broén ar cách
Cách
Luid-seom iarom inti Gúairi do áenuch Talten arcend Diarmata & míach árgit leis día thabairt do feraib H-erenn
‘Maith’ or Diarmait ‘in fer dotháet chucaib atethaid a innili oc a thig
Is sárugud dam-sa trúag nó trén isind óenuch do chuingid neich’
Luid-seom didu co m-bói for láim Diarmata for foradaib bith isind óenuch
In la sin tra ni chuinnig nech ní cucai som
Bá machdad leiseom aní-sin
Medón lái arnabarach ‘Maith a Diarmait’ or Guare ‘epscop do gairm cucum-sa co tard-sa mo choibsena dó ’
co rom-ongthar'
‘Cid so?’ or Diarmait
‘Cid nách mana éca let-so dam-sa a Diarmait áit h-i tát fir H-erénd eter truag & tren nach cuinnig nech díb ní chucum-sa ’
‘Ní rogebthar fort’ or Diarmait ‘miach argait duit sunn út ’
‘Atá airget immorro lim-sa’ ol Gúairi
Atraracht immorro Gúairi & nos-tairbir assa díb lamaib & asberat-som ba lethfota a lám ónd úair sin oc rochtain na céli n-Dé
Dogniat iarom ógsid id_est Diarmait & Guaire & ro gabsat fir h-Erenn intí Gúairi do chomarlid & do chind athchomairc dóib ond uair sin tria bithu cein ro bo béo
Bá maith iarom intí Guairi: is dó doratad tria ráth féli in bó co n-aib ítha & inna sméra 'sind fulliuch
Is é doróni in firt n-amra h-i Cluain maic Nóis dia rucad-som dia adnacol Tánic in drúth dia saigid & ro gab algais de im athchuingid fair
Dorat-som a laim darsin forbaid immach & ro gab lán a duirnd don ganium & ro dibairc i n-ucht in druad co n-dernad bruth óir dé
Conid hé sin enech dedenach Guairi
Conid Cath Diarmata & Guairi Adni a scel sin anúas