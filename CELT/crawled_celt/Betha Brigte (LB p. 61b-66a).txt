Betha Brigte:
Híí sunt qui sequntur agnum quocunque ierit id_est is iat-so in lucht lenait in n-uan nemhelnide cipé conair dech
Iohain mac Zepedei brun-dalta Ísu comorba na h-ógi is e ro scríb na briathra-sa & for-ácaib i cúimne iat isin eclais cristaide don fhocraic & don lóg do thídnaic Dia don tresgrad na h-eclasi id_est do lucht na h-óige id_est tochoscem in n-uain nemhelnide
Inde Iohannes hic ait:
Is e immurro leth a tóibe in aisnés la h-Eoin co du i nd-epert remi in a shoscéla Rev
‘Nemo potest dicere canticum nisi illa xl milia qui empti sunt de terra’ id_est fortitudinem uirtutum acipiunt pro terrenis
Ní thic do neoch for domun ádmolad dingmála no classcetul comadais do dénum don Choimdid acht nech écin do chomlantius na h-eclasi cechtarda ro congbad in genus & in óige & ro cendgad do luag fola Crist
Uair is iat-sin na h-oga co demin conid for slicht na m-briathar-sin at-beir Iohannes Híí sunt qui sequntur agnum quocunque
Nam sunt gradus eclesiae quibusmus & mus & mus fructus datur testante Iohanne dicente John:
‘Ecce Agnus Dei ecce qui tollet peccata mundi’
Agnus hautem propter innocentiam Sequntur agnum quid enim est sequi christum nisi imitari eum ut Petrus ait Peter:
‘Sequimini uestigia eius’ id_est sequiminí eum uirginitate cordis et carnis quia caro utique agni Nihil enim prodest carnem habere uirginem si mente quis nupserit id_est Ni tharmnaig do neoch techtas in colla óigi mad trualnide o menmain
Uirginitas enim carnis corpus intactum libidine uirginitas anime fides incorrupta
Iactantia hautem uirginitatem perdit
Uirgines enim de suis meritis gloriantes hipocritis comparantur
Hoc enim est euangelio non habere uirgines oleum in uassis suis non seruare intra concientiam boni operis testimonium sed in facie gloriam ? apud homines aris ed fil isin t-shoscéla conid iat na h-oga na techtand ola in a lestraib id_est na h-óga nach for coimeta deminque ? in choimded acht máidmige fiad chach
Ro chomailset dino uas al-athraig in tímna na h-óigi i remfiugra d Crist
Ro chomailset dino Apstail & descipuil Ísu Crist meic Dé bíí h-i beos Martire & áncharait in Choimded nóib & noeb-óga in domain ar chena amal ro chomaill in n-óg uasal oirmitnech diata líth & for aithmet in ecmong na ree-sea & inna h-aimsire id_est sancta uirgo dei is ann iarum celebrait na cristaide féil & lith lathi nah-í noem Brigte id_est kl
Ebrai arái lathi mís gréne
Is inund ón & arái lathi secht maine is in bliadain itaum do-beith fair
Indister dino sund ní dia fertaib & dia mírbulib & dia gein chollaide in eclasib na cristaide
Brigit ingen Dubthaig meic Demri no Dreimne meic Bresail meic Dein meic Conla meic Artrach meic Artchirp meic Coirpri Níad meic Cormaic meic Oengusa Mínd meic Echach Fínd Fuath n-Airt meic Fédlimthe Rechtuda & etc In Dubthach-sin tra mac Démri
Ro chendach-side cumail Broicsech a h-ainm ingen Dall Brónaig do Dál Conchobair a deiscert Breag
Ro sæntaig Dubthach i commámus di co m-ba h-alachtu uad
Iar sin édaigis sétig Dubthaig immon cumail id_est Brechtnat Blaithbec ainm mná Dubthaig co n-epert in rigan:
‘Mina rena-su in chumail-sa i tírib cianaib do-bibus-sa id_est doibegait mo thindscra dhit & regut uait’
Nir bo tol do Dubthach recc na cumaile etir
Do-lluid Dubthach & a cumal i carput immalle fris sech thegdais araile druad
O rus-cló in drúi fogur in charpait is ed ro at-bert:
‘Fég a gille cia fil isin carput ar is fogur charpait fó rig indso’
At-bert in gilla:
‘Dubthach fil and’ in draí iar sin for cínd in charpait
Co riarfacht cóich in ben bói isin carput
At-bert Dubthach:
‘Cumal lem-sa sin’ ol se
Maithgen ainm in druad is uad ainmnigther Ross Maithgen
Imchomarcis in drái ciaor' bo h-alachta in chumal
‘O Dhubthach’ or in chumal
At-bert in drái bid amra in gein
Ni bia a samail isna talmandaib
At-bert Dubthach:
‘Ni léic dam mo sétig cen a creicc na cumaile-si’
At-bert in drai tria rath fáitsine:
‘Fognífe síl do mná-su do sil na cumaile-si
Ár béraid in chumal ingen uasal oirmitnech fia dáinib in talman
Amal taitnes grían etir rendaib taitnigfet gnim ruda ocus áriltne na h-ingene’
Ro failtnig Dubthach & in chumal de-sin
At-bert Dubthach:
‘uair techtaim-sea macu
Ropad maith leamm dino co m-beth ingen occum’
Do-choid Dubthach iar sin dia thig & a chumal lais
Ba h-etaid immurro beos in ben frisin cumail
Ba mor tra airmitiu na h-ingini-si oc Dia ar do-dechutar dí epscop do Bretnaib otá Elpa no Alba dia taircetul & dia noebud id_est epscop Mel & Melchu nomina eorum
Do-rat immurro Dubthach fáilte doib & do-rigne in chumal a n-umaloit & a timthirecht
Brónach tra sétig Dubthaig de-síu
Imcomaircis epscop Mel di fochund a tor-si
At-bert in ben:
‘Ár do-roisce Dubthach a chumail dímm’
At-bert epscop Mel:
‘Is amlaid bias amal as-beri uair fognífe do síl-sa do sil na cumaile acht tarmnaigfid a síl-se dot síl-so’
Ba fergach si de-side
Ro iarfacht tra in t-epscop di:
‘Cia met mac techtai-siu?’ orse
At-bert in ben:
‘Se meic’ ol si
epscop Mel
‘Bérasu in sechtmad mac & bid h-é bus mesa díb & bidat olca na meic aile acht mine særa síl na cumaile iat
Ocus bidat mallachda-su féin for in ancride do-gní don chumail’
Iarsna briathra-sin tra tanic araile drái a crích h-Ua Macc Uais o thochur maine do thig Dubthaig
O ra-fitir immurro in drái co m-ba h-í in chumal fochund fergi mná Dubthaig at-bert in drai:
‘In crecfa in chumail?’
‘Crecfat’ or Dubthach
At-bertsat na h-epscuip:
‘Crecc in cumail ocus na crecc in n-gein fil in a bróind’
Do-roine Dubthach amlaid
Do-chuaid ass in draí & in chumal lais
Do-dechaid in drai cona chumail dia thaig
Tanic araile filid a Crích Chonaille do thaig in druad remráti do luag mogad no chumaile
Ro crecc in draí frisin chumal ocus ni ro chrecc in choimpert
Is and do-rala don draí fled mor do denum & do-rogart rig Conaille chuice don fleid
Is and tra rop ámm tusmeda do mnai in rig
Boi fáith i coimtecht in rig co riarfacht de cara don rig
Cia h-uair bid maith don rigain tusmiud in t-síl rigdai
‘In gein no tusémtha imbarach la turgbail n-gréne no foruaisligfed cech tusmed in Eirinn’
Remdechaid dana tusmed na rígna in uar-sin co r-ruc mac marb
Iarfacht dino in file don fáith dús cia h-uair bud maith don chumail tusmed
At-bert in fáith in gein no tusemtha imbarach la turcbail n-gréne & na bud i taig nach amuig do-roiscfed cech n-gein in Eirinn
In tan do-dechaid in cumal iarnabarach la turcabail n-gréne ocus lestar lán do lémnacht ina láim
In tan tuc a cois dar tairsech in taige istech & in choss aile amuig is andsin ruc in íngein id_est noem Brigit
Nigset na ban timthirid in ingen don lémnacht bói i l-láim a máthar
Ba cubaid tra sin fri h-ariltne noem Brígte id_est fria dellrud ocus fria taitnem a h-ógi
h-I cetain dino & in ochtmad uathad ro genair Brigit i Fochart Murthémni
Ata beos frisin eclais anairdess in lecc forsan genair Brigit
rucad in ingen fo chétoir iarna breith cusin mac marb na rigna
o ro-siacht anáil m-Brígte chucca at-racht a bás co luath iarum in draí & in chumal cona h-ingin i crích Chonnacht
A máthair do Chonnachtaib
A h-athair a Mumain
A aittreb la Connachtaib
In araile ló luid in chumal dia h-inis
do-falaig a h-ingen ina taig
It-concatar araile co maicse in tégdais a m-bói in ingen for lassad co n-derna breo thened di o thalmain co neam
In tan tancatar do chobair in taige no ro artraigset in tene & is ed at-bertsat co m-ba lan do rath in Spirta Nóib in ingen
Laa n-aile do-chuaid in drai cona cumail do chuairt ina cethri
In cannadas bói for cind na h-ingine it-cess for lassad
O ró sinset a láma chuci in draí & in chumal ni ro artraig in tene
Tan and ros-cotail in draí co nus-acca triar clerech in étaigib gelaib id_est tri h-aingil do nim
ro imbretar ola for cend noem Brigte cu ra forbachsat ord na batsi
at-bert in tres clerech frisin draí:
‘Bidhe a h-ainm na noem ingine-se sancta Brigita’
At-racht in draí & ro ráid inní at-chonnairc
Ro alt tra in nóeb ingen-sa id_est Brigit o chomairbirt bith & samail fria co m-bessaib archena & no frithbruitiud id_est no obad tecosc in druad & no ásced
Ro imraid in drai in ingen
Dóig lais co m-bad ar inglaine ar coirpthecht a bííd
Cor' erb iar sin bó find h-ó derg dia blegun do Brigit & erbais bannscál n-iressaig dia blegun
Do-meil in ingen in sásad-sin
Ro alt in noem-ingen-sin co m-ba timthirid & cech ní frisá comraiced a lám no forbred & no airmitniged Dia
Nos-forbred cech cuccán at-chíd & da thimthired
No lesaiged na cærchu
No thimtired do dhallaib
No biathad bochtu
Accobair do Brigit techt do thórruma a h-athardu & ro fhóid in draí techta co Dubthach co tísed for cend a ingine
Ro indiset na techta do Dubthach ferta & mirbuli h-ile ina h-ingine
Teit Dubthach iarum & feraid in draí fáilte fris & do-rat dó a íngein sáeir
Lotar iar sin dochumm a tíre id_est Dubthach & a íngen id_est Brigit h-i crích h-Ua Failge
Conid andsin dos-gní Brigit firt n-amra id_est a mummi bói a n-indlubra galair
fóidis in mummi intíí noem Brigit & araile ingin immalle fria
Do thig araile fir Boethcú a ainm-side do chuinchid dige do chormaimm fair
Érais Brigit
Ro lín Brigit iar sin lestar as araile topur & ros-bennach co ra soud i m-blass chormma & dos-beir da mummi co m-ba h-ógslan de fo chétoir
In tan tra do-coas dia h-ól na flede ni frith banna Ba do fertaib Brígte dia m-boi oc ingaire mucc Dubthaig
Tancadar da merlech cu tallsat dá thorcc don treot
Do-chotar darsin mag co com-ránic Dubthach friu & co ro snaisc eraicc a mucc forru
At-bert Dubthach fri Brigit:
‘In maith ingaire na mucc a íngen?’ olse
Brigit fri Dubthach:
‘Airim-se na mucca
Ro áirim Dubthach na mucca & nícon testa ní díb’
Luidset dino áigid co Dubthach
Rannais Dubthach assil t-salli h-i cóic tóchtaib & for-ácaib oc Brigit dia m-bruith
Do-luid cú goirt elscothach isin tech co Brigit
Do-rat Brigit di in cóiced tócht ar throcaire
O rus-caith in cú in tócht-sin do-rat Brigit tócht aile dó
Tanic Dubthach iar sin & at-bert fria Brigit:
‘In ro berbais in saill & in marait uli na h-erranda?’
‘Airim-sea iat’ ol Brigit
Ro airim Dubthach & ni thesta ni dib
It-chuatar na h-aigid dó Dubthach inní do-rígne Brigit
‘Atimdai’ or Dubthach ‘ferta na h-ingine-sin’
Ní ros-caithset iarum na h-aigid in biad uair roptar esindraice
Acht ro fódlad do bochtaib & do aidelcnechaib in Choimded
Fecht and do-rothlaig araile bannscal iressach co Dubthach co n-digsead Brigit lea a Muig Life ar bói comthinól senaid Laigen and
Ro foillsiged h-i fhís di araile fir noeb bói isin dáil id_est Muire Ingen do thidecht dochumm na dála & at-bert friss conat ri fer isin dáil
Teit in bannscal iarnabarach & Brigit immalle fria docum na dála
in tí it-chonnairc in fís is ed at-bert:
‘Issi seo in Muire it-chonnarc-sa’ or se fri Brigit
Ron-bennachsat in uli slógu intí noem Brigit fo anmaimm & onóir Muire
Conid h-i Brigit Muire na n-Gædel ó sin ille
Fecht and tanic for menmain Brigte tria rath in Spirto Noib techt do fiss scel a máthar bói in daire co ro chuindig ceat a athar & ni tharut dí
Araide do-chuaid-si cen chetugud dó Dubthach
Ba h-eim don máthair in tan do riacht
Ba sæthrach ba gallrach in máthair & ro Luid int ara id_est in bu a chail do thaig in druad & ro iarfacht de in draí & a ben:
‘In maith lesaigesin n-óg in áirge?’
int ara id_est in buachail:
‘Am buidech-sa cipindus & at remra na lóig’ uair ni ro lam & écnach m-Brigte ina h-ecmais
Do-bert int ara rúsc lais ocht n-dúird ina ardi
int ara fria Brigit:
‘Do-raga in drai cona mnái do-linad in rúisc-sea do immim na togorta id_est na h-airge’
‘Mochen doib’ ol Brigit
Tanic in draí & a sétig don airge co n-acutar na lóig remra
Ferais Brigit failte friu & tuc biad doib
Is andsin at-bert ben in druad fri Brigit:
‘Is ed tancumar da fis dús in ros-gab greim inní ro h-erbad duit fil d'immim ocut?’
Ni boi aice-sium in erlaime acht torud æn mhaisterda co leith & dos-bert in leth h-í-sin for tús
Ro fáitbestar la sodain ben in druad & is ed at-bert:
‘Is maith’ or sí ‘do línad rúisc móir accum in méit n-imme-sea’
‘Línaid bar rúsc’ ol Brigit ‘& do-béra dia imm ind’
No theged-si beus ina culid & do-beread leth toraid cech a fecais esti uair nir bail do Dia a h-enech-si do-breith co ra línad in rúsc fo n-indus-sin & is ed no gebed-si oc techt ina A Dé a mo ruri-sea conic ina h-uili-sea bennach a Dé nuall cen geis cot laim deis in culid-sea
Tí mac Muire mo chara do bennachad mo chuile flaith in domain có h-imbel ron-bé imbed la suide
Ro ermitnig in draí & a setig in Coimdid triasin firt at-chonncatar conid annsin at-bert in drai fria Brigit:
‘In t-imm & na bú ro bligis ídpraim-sea duit iat
Nis-bia in daire dam-sa acht fogain don Choimdid’
Ros-frecair Brigit dó & at-bert fris:
‘Ber-siu na bú & tabair dam-sa sairse mo máthar’
At-bert in drúi:
‘Acht særfaither do máthair
Do-bérthar duit na bú & se cip ní at-béra do-génsa’
Ro fodail Brigit na bú do bochtaib & doa idilcnechaib Dé
Ro baitsed in drai & ba h-iressach & bói i comitecht Brigte o sin immach
Tanic Brigit iar sin & a máthair lea co tech a h-athar
Accobair iar sin Dubthach & a sétig creicc intí noem Brigte in daire uair ba h-olcc la & Dubthach a indile & a indmas do fodail do bochtaib & is ed-sin do-gnid Brigit tra Dubthach i carput & Brigit immalle fris
Is ed at-bert Dubthach fri Brigit:
‘Ni for onoir na for airmitin duit dot-berar i carput acht dot breith dot chreicc & do bleith bróan do Dúnlang mac Enda do rig Laigen’
O rancatar dún in rig luid Dubthach isin dún cusind rig
Boi Brigit ina carput in dorus in dúine
For-acaib Dubthach a claideb isin carput i fail m-Brigte
Do-thæt clam co Brigit do chuinchid almsaine
Do-ber-si claideb Dubthaig do
Dubthach frisin rig:
‘In cendgaid cumail id_est m'ingen-sa’ or se
Dúnlaing:
‘Cid fora crecca t'íngin fén?’
Dubthach:
‘Ní anand o creicc m'indmais & ica thabairt do bochtaib’
in rig
Toet in og isin dún
Toet Dubthach ar cend Brigte & fergaigis fria fora claideb do tabairt don bocht
O tanic Brigit i fiadnaise in rig
At-bert fria in rí:
‘In tan is e indmas t'athar aingen gatai is mór mó dia cendgor-sa gétai m-indmas & m-indile & dos-bérai do bochtaib’
Brigit:
‘Ro-fitir Mac na h-Ingine damad lem-sa do chumung-sa co Lágnib & cót uli indmas do-béraind don Choimdid na n-dúla’
in rí fri Dubthach:
‘Nidat comadais diblinaib do chunnrad na h-ingine-sea ar is uasli a h-airilliud fia Dia oldáini’
dom-bert in rí claideb dét do Dhubthach dara cend
Et sic liberata est sancta uirgo Brigita captiuitate
Garit iar sin co tanic araile fer so-chenéoil co Dubthach do chuinchid a ingine
Ba tol do Dhubthach & dia macaib inní-sin
Ros-opustar tra Brigit
At-bert bráthair dia bráthrib fria-si id_est Beccan a ainm-sium:
‘Is espach in súil cáeim fil at-chind-sa cen a beith for adart h-i fail’ ‘Ro-fitir Mac na h-Ingine’ ol Brigit:
‘Ni beoda dúnni masa h-i dos-beir púdar forinn’
Do-rat Brigit indsin a mér fó a súil co nas-tall as a cind co m-bói for a gruad & at-bert:
‘Ac so duit do súil n-alaind a Beccain’
Moidis tra a suil side fo chétoir
O 't-chonnairc Dubthach & a bráthir-sIsin gellsat na chepertha fria dul co fer do grés
Do-rat iar sin a dernaind fria rosc co m-ba h-ógslan fo chétóir
nir' bo slan tra súil Béccain có a bás
At-bert Dubthach fría Brigit:
‘A ingen’ ol se ‘geib kaille fort chend
Mad ro chindis t'ógi do Dia nit get-sa aire’
‘Deo gratias’ ol Brigit Brigit & araile óga immalle fria do gabáil challe co h-epscop Mel i Telcha Mide
Ba fáilid-side Anais Brigit ar umaloit co m-bad iside dédinach forsa tibertha calle
At-racht columu tenntide dia cind co cleithe na h-eclaisi
Ro iarfaig epscop Mel:
‘Cia h-óg suut?’
Ro frecair Mac Caille:
‘Brigit sin’ or se
‘Tair a noem Brigit co ro séntar caille fort chend rasna h-ogu aile’ or escop Mél
Is ed do-rala ann tria rath in Spirta Nóib grad epscuip d'erlegend for Brigit
At-bert Mac Caille co nar' ba h-ord grad n-epscuip for bannscáil
epscop Mél:
‘Noco lemm a chomus uair is o Dia do-ratad in remiad sin sech cech m-bannscáil di’
Conid onoir epscuip do-berat fir Erenn do chomorbú Brig t e
In ochtmaid uathaid ro genair
In ochtmad déc ro gab caille for a cend
In ochtmaid fichet do-choid dochumm nime
Co n-ocht nó gaib ro coisecrad Brigit fo lín ocht m-biaiti in t-soscéla ro chomaillestar
Maraid beus coss na h-altóri bói i l-láim Brigte cia ro loiscthea na tri cossa aile
Ba do fertaib Brígte o ra chomacsig sollamain na Cásc gabais Brigit in araile locc i comfacraib do epscop Mél gar ria caplait
Ropail do Brigit tria déircc cóirm do dénum dona h-eclasib immdaib ro batar immpe & nir' bo gnáth coirmm do denum isin aimsir-sin
Acht ni ro thecht Brigit acht æn-miach bracha
Ni rabatar lestair lá muntir Brigte acht da lothar
Do-ronsat da baig don dara lothar ocus rolinsat ind lestar aile don chormaimm
do-bertís na h-óga beus o Brigit in choirm dona h-eclasib
ba lán beus oc Brigit fora cínd in lestar co ro urthastar torad in æn-méich bracha tria sobarthain m-Brigte secht n-eclasi Fer Telach ar in caplait & a rocht lathib na cásc
O ra forbad sollamain na Cásc ro iarfaig Brigit da h-ingenaib in rabai fuigell occu do lind na Cásc
At-bertsat na h-óga:
‘Do-béra Dia biad’ ol siat
Is andsin tancatar da ingin istech & drolmach lán do usci leo
‘Ro-fitir Mac na h-Ingine’ ol Brigit ‘ata maith and’
Doig lee-si co m-ba coirmm
Is deniu ráid amal at-bert-sIsin ro soud in t-usce h-i coirmm togaide fo cetoir
Do-chuaid Brigit co araile eclais i tír Thethba do chelebrad na Cásc
O ra gab Brigit forósaic dia dardain cendla dona senorib & dona dainib fannaib batar isind eclais
Cethrar do dhainib galair ro bátar and duine abrachtach & dásachtach & dáll & clam
Do-rigne Brigit a n-osaic a cethrar & ro h-iccha fo chetoir o cech théidm boi forru
Fecht bói Brigit i taig for aigidecht co n-dechsat uli immach acht maccæm bliadan boi cen labra riam & cen lúd i cois no i láim dó
nis-fitir Brigit a beth amlaid
Conid annsin tancatar oegid istech co Brigit
At-bert Brigit frisin maccæm fri thoil na h-oegedu
‘Do-gen’ ar in maccæm
At-racht fo chétoir & do-gní timthirecht na n-oiged
Ocus rop ogslán-som ó sin immach
Is andsin do-rala comdál fer n-Erenn i Tailltin in airmm a m-boi Pátraic & senad clerech n-Erenn imbi
Do-chuatar dino docum na dála id_est Brigit & epscop Mél
Tainic araile bannscál dócum na dála & lenabb ina láim
is ed at-bert conid la h-epscop m-Brón in lenabb
Ro díult tra in t-epscop aní-sin
Ro iarfaig Brigit don bánnscail cia o ro choimprestar in gein & ro raid fria co na h-ebred bréic
Ro frecair in ben:
‘Is o epscop Brón’ ol si
Ro lín tra att a tengaid fo chétoir co na coemnacair labra
Do-rat Brigit arrdhe na crochi dara bél na nóiden
ro iarfaig:
‘Cia th' athair-siu?’
Ro recair in nóidiu & is ed at-bert:
‘Duine deroil fil an imul in airechta is e-sin m'athair’ ol se
Co ro særad epscop Brón amlaid-sin tria rath m-Brigte Brigit do acallaim Pátraic im Muig Lemne dia m-boi oc precept soscéla
Conid ro chotail Brigit frisin precept
Pátraic:
‘Cid for ar chotlais?’
Ro fill Brigit a glúni fo thrí & is ed at-bert:
‘Fís it-connarc’ ol si
Pátraic:
‘Indis dún in fís’
‘At-connarc’ ol si ‘arathru anairdheas ro arsatar in n-uli n-indsi & riasiu ro-siacht a sílad ro fhás in buain
Tancatar topair gela & srotha taitnemacha as na h-etrigib & étaige gela im na siltaidib & im na h-airemnu
At-connarc h-arathru aile atuaid & ro arsetar an innsi for tharsnu & resiasiu ro-siacht in buain doridise ro ás in corca
Ro silsat fo chétoir cor' bó abaid ocus tancatar srotha duba as na h-etrigib & étaige duba im na síltaidib & im na h-airemnu
bam toirsech de-sin’ ol Brigit
Pátraic:
‘Na bí i torsi uair is maith inní at-chonnarcais
Na cethri h-arathru toisechu at-chonnarcais mise-sin & tussu sílmait libair in t-soscéla co síl irse & foisiten
In buain tarfás duit inaires forphe inna n-doine-sin
Na cethri h-arathair aile na sæb forcetlaide & na brécaire sin
Cuirfit dar cend na forcetla silmait
Ocus no co tairce bumne-sin
Bemít-ne messe & tussu ar gnúis in Dúileman annsin’ Brigit iarum co Dunlaing do guide dilsigthe da h-athair in chlaideb do-bert dó dia m-bói in dorus i n-dúine
Tanic dino mog do mogadaib in rig do acallaim Brigte & is ed at-bert fria:
‘Da nam-særtha-su don fognum h-itú ropa dam cristaide
Ro fogenaind duit-siu fén’
Ro ráid Brigit:
‘Co n-diug-sa sin forsin rig’ Brigit iarum isin dun & conataig da ascaid forsin rig dilsiugud in claideb do Dubthach a saire don mogaid
At-bert Brigit frisin rig:
‘Ma dail duit cland t-sainemail rige dot macaib & nem duit fén tabair dam-sa na dá itghe connaigimm’
At-bert in rig fri Brigit:
‘Flaith nime or se uair nach facimm & nách fetar cia ret ni chunchimm
Rige tra do mo macu ni chunchimm uair ni beo fen for aird & gniad cach a aimsir
Tabair dam fot sægail i r-rige cach buaid fri h-U Néill uair is menicc coccad etraind & tabair dam coscar isin cét-chath cor' bam creitmech isna cathaib aileib’
is ed on ro comailled h-i cath Lochair fria h-U Neill
Fecht ann tanic rí Laigen do estecht fri precept & celebrad dia Cásc docum Brigte
Iar forba uird in chelebartha luid ass in ríg for sét
Do-choid Brigit do praind
As-bert Lomman clam Brigte na tomelad ní co tuctha do armgaisced rig Laigen etir góei & claideb ocus sciath
Co rum-bertaiged fói techtaire o Brigit in degaid in rig
O medon lái cu nóna don rig for immarchor & ni roacht cid míle cemend co tucad in t-armgaisced uad & co tardad don chlam
Fecht and do epscop Ercc & do Brigit i tír Laigen
At-bert-si fri h-epscop Ercc:
‘Ata cath etir do thuaith-siu innossa & a comaithgiu’
mac-clerech do muntir epscuip Ercc:
‘Ni doig leind’ or se ‘armad fír sin’
Senais Brigit a roisc in mac-clerig
As-bert in mac-clerech:
‘At-ciu-sa mo bráthre i com-marbad innossa’
Do-rigne athrige moir iarum in mac-clerech
Fecht and tanic araile clam co Brigit do chunchid bó
Brigit fris:
‘Cia de is ferr lett bó do breith no th' ícc don chlaime’
At-bert in clam ba ferr lais a ícc dia chlaime oltás rigi ind uli domain dó
‘Ar is rig cech slán’ ol se
Do-rigne tra Brigit ernaigthi fri Dia co ro h-íctha in clam & cor' fhógain do Brigit iar sin
O da-chuaid tra clú Brígte fo Eirinn uli i fertaib & i mírbuilib
Tancatar da dháll do Bretnaib & mac bec clam leo dia n-ícc co Brigit
do-chuatar a munigin epscuip Mel imman At-bert Brigit:
‘Biat a muig co léic co roisc ? in celebrad’
At-bertsat na Bretnaig aris deinmmnetach inna dóine-sin:
‘Ro h-íccais dóine dot chenél fén indé cen co n-ícca sinde indiu’
Do-rigne Brigit ernaigthi & ro h-ictha a triur fo chétoir
Is ed do-chuaid Brigit iar sin cona h-ógaib do Ardachad epscuip Mél
Bói ríg Tethba i comfocus dóib ic fleid
Bói lestar cúmdachta ó ilgemaib i l-láim in ríg
Gabais araile fer anfaitech as a láim co n-dorchair & co n-derna bloga de
Ro h-ergabad in fer-sin lasin rig
Do-chuaid epscop Mél dia chunchid & ni étas on rig acht a bás
Do attaig immurro epscop Mel co tuctha dó in lestar briste on rig & techtais iar sin & ruc lais cusin tech a m-boi Brigit
Do-rígne Brigit ernaigthe frisin Coimdid co ro athnuged in lestar i cruth bud fearr
Rucad iar sin don rig & ro tuaslaiced in cimbid
epscop Mél:‘Ni form-sa dos-gní Dia in firt-sa acht is for Brigit’
Fechtus do-chuaid Brigit do thorruma araile óige id_est Brigit ingen Conghaile do-gnid ferta h-ile
in tan batar ic praind id_est Brigit cona h-ógaib ro thairis Brigit im medon na prainde
fri araile n-óig:
‘Tabair croiss Crist tar h-agaid & tar dho shúilib co fhaicera-so an at-cíu-sa’
Conid annsin it-chonnairc in óg in Sattan i toeb na mési ocus a chend sís & a chossa suas a dé & a lassar as a craess & as a sronaib sechtair
Brigit frisin demon co nus-freccrad dí
‘Ni chúmcaim a chaillech cen t-acallaim uair coimetai tímna Dé
Atogaill-se fria bochtaib & fria muntir n-Dé’
‘Indis dúinn’ ol Brigit ‘cid ar n-ercotige in bar n-dénmaib don chiniud doenna?’
demon:
‘Co na roissed in chíniud or se dochum parduis’
Brigit fria demon:
‘Cid dia tanacaise chucainde in ar caillechu?’
‘Araile óg craibdech fil sund’ or demon
‘& isna comitechta túsa’
Brigit frisin óig:
‘Tabair cross Crist dar do súilib’
it-connairc in óg fo chétoir in torathor grana h-i-sin
ro gab oman mor in óg o 't-chonnairc in demon
‘Cid for anim gaibe’ ol Brigit ‘in dalta oc atai lessugud fri ré ciana?’
Do-rígne in óg athrige iar sin & ro h-ictha don demon craís ocus etraid bói ina comitecht
Fecht and do-luid Brigit dar Tethba & sloig mora inna comitecht
Batar dá chlam ina n-diaid do-rigenset debaid forsin sét
Intí tuarcaib díb a láim ar tús Seccaid in láim
Ro shecc dino lám in chlaim aile
Do-rigenset iar sin athrige & ros-ícc Brigit iat sin dia claime
Fecht do Brigit cona h-ógaib in Ard Macha
Do-lluid dias secca & drolmach usce forru
Tancatar do bennachad do Brigit
Do-rochair in drolmach dia n-éisi & dochuaid druimm dar drúim otha dorus Rátha co Loch Lapán & ni ro brís & ni torchair banda esti
Ba suachnid le cách ba bennachtu Brigte foruair iar sin
Patricius:
‘Fodlaid in usce fo Ard Macha & fo Airtheru’
Ro fódlad iarum & ro h-ícc cech n-galar & cech n-ánces bói isin tír Brigit i Crich Fer Ross do thuaslucud chimmeda bai i l-láim oc rig Fer Ross
Brigit:
‘In særfá dam-sa in cimmid út?’
At-bert in rig:
‘Cia do-bertha-su dam-sa’ or se ‘ríge fer m-Breg ni thibrind duit h-e
Acht na dig-siu foéra’ or in rig
‘Do-bérthar a animm co métus oen óidche fort-su dó’
Ro artraig dino Brigit diulái don chimmid
At-bert frisin tan tuaslaicfither in slabrad dítt:
‘Geib ind imunn-sa nunc populus & éla fort laim n-deiss’
Do-gnither amlaid & élaid in cimbid la bréthir m-Brigte
Fecht tanic Brigit tar Sliab Breg in araile laithe
Boi dásachtach isin t-sléib no aircead na cuitechta
Ros-gab uamun mor na h-óga batar i fail Brigte o 't-conncatar in dásachtach
Brigit frisin démnach:
‘Uair do-ratla and pritcha bréthir n-Dé dún’
‘Ni chumcaim’ or se ‘cen umaloit duit ar is i t-trócair fri múntir in choimded id_est fria bochtaib & fri trógaib’
Is andsin at-bert in dásachtach:
‘Airmitnigid in Coimdid a chaillech & no tairmitnígfe cách
Car in Coimdid & not-carfa cách
Aigthi in Coimdid & not-aigthife cách’ iarum in dásachtach uadib & ní derna nách n-erchoit doib
Fecht do Brigit o cimdécht a Muig Laigen co facca mac légind ina rith secci id_est Ninnid scolaige
‘Cid dogni á forusta?’ ol Brigit ‘& cid thégi co l-luath?’
‘Dochum nime’ ar in scolaige
‘Ro-fitir Mac na h-Ingeni’ ol Brigit ‘du thracur-sa dul lett’
in scolaige:
‘A chaillech’ or se ‘nachum toirmisc dom shet no más 'cum thoirmes duit guid in Coimdid lem corup soraid dam-sa techt dochum nime’
guidfet-su Dia let-su co rub reid duit & co ruca h-ilmíle let dócumm nime
Gabais Brigit pater leis & ba craibthech ó sin immach
at-bert Brigit na biad riag no pian fair & is e do-rat comaind & sacrapaic iartain do Brigit Brigit co h-epscop h-Íbair co ro thoirned a cathraig di co n-dechsat iar sin co dú h-itá Cell Dara indíu
Ba h-i-sin ré & inbuid do-rala Ailill mac Dúnlainge & cét marclach do findchælach leis tria lár Chille Dara
Tancatar dá ingin ó Brigit amach do chunchid neich dona slataib
Tucad éra forru
Ro failgide fo chétoir inna h-uli ech fo a marclaigib fria lar
Ro gabtha súind & slipre doib
Ní errachtatar co ro sídpair Ailill mac Dúnlaing in cét marclach-sin do Brigit conid de-sin do-rígned Tech sanc-Brigte h-i Cíll Dara
Is andsin at-bert Brigit—
Odur eccur mo thech mar ro ferthar a dúlguine rop é flaith Laigen co bráth o Ailill mac Dunlainge
Tan and tancatar da chlam do chuinchid almsaine co Brigit
Ni bói araill isin coitchend acht oen-bó
Do-rat tra Brigit dona clamu in oen-boin
Do-rigne in dara clam atlugud búdi do Dia ar in m-boin
Dimmdach immurro in clam aile uair ba díumsach
‘Do-chuaid’ or se ‘cid m'aire-si m'oenar im m-boin
Conice indíu dino’ or sé ‘a chaillecha ni ro comairem-sa riam etir chélib Dé & etir bochtaib & lobraib & ni beomm dino i cummaid immo en-boin’
Brigit frisin clam n-umal:
‘Ansu i foss dús in tibre dia ní isin coitchend & teit ass in clam díumsach út cona boin’
Is andsin tanic araile tuata co m-boin leis do Brigit
Do-rat immurro Brigit in m-boin-sin don chlam umal
O do-chuaid for sét in clam diumsach
Foremdid immáin a bó aoenur
Co tanic iterum for cúla co Brigit & dochumm a fir chummtha co m-bói ic glámud & ic immdergud m-Brigte
‘Ní ar Dia’ or se do-ratais ‘t' ídpairt acht is ar lisdatus & tromdatus rot-gab frim-sa’
Tiagait diblínaib na dá chlam dochumm na Berba iar sin
At-raig in abaind Éláid in clam umal cona boin tria bennachtain m-Brigte
Do-fuit immurro isin sruth in clam díumsach & a bó fo a thairr co ros-báided
Fecht ann tanic Rigan Crémthain meic Enna Cheindselaig id_est Rigan Laigen & slabrad argait lea do Brigit a n-ídpairt
Fuath delbi duine isin dara cínd de & uball argait forsin cind aile
Do-rat Brigit dona h-ógaib
Co ro thaisciset h-e cen fis do Brigit uair ba mor no gatá Brigit a crod & dos-bered do bochtaib
Aráide tanic clam co Brigit co ro triall Brigit in slabrad cen fis dona h-ógaib & co tarut dó
O rus-fetatar na h-óga is ed at-bertsat co fergluinde móir & co fuasnaid:
‘Becc do maith dún do thrócaire-siu fri cach’ ol siat
‘& sínd fén ic ríchtain lessa bííd & etaig’
‘Atathái for andagud’ ar Brigit
‘Ercid isin eclais baili i n-denaim ernaigthi
Fo-gébthai and bar slabrad’
Do-chuatar la bréthir m-Brigte
Acht cia do-ratad don bochtaib fuaratar na h-óga andsin a slabrad
Fecht ann it-chonnairc Brigit fer co salond for a muin
‘Cid fil for da muin?’ ol Brigit
‘Clocha’ or in fer
‘Bidat clocha dino’ ol Brigit
Ocus da-rónait clocha don t-salond
Tic doridise in fer cétna co no sech Brigit
‘Cid fil for da muin?’ ol Brigit
‘Salond’ ar in fer
‘Bid salond dino’ ol Brigit
Do-rigned salond de doridisi tria bréthir m-Brigte
Fecht ann tancatar dá chlam dia n-ícc co Brigit
Brigit frisin dara clam:
‘Nige araile’
Do-rigned amlaid & ba h-ogslan fo chétoir
Brigit frisin clám slán:
‘Dena frisin clam n-aile ósaic & nige th' fir chumtha amal do-rigne-sium umaloit duit-siu’
‘Acht inned co rancumar’ or se ‘ni chom-ricfem uair in coir let-su a chaillech’ or se ‘misse slán co m-ballaib núib & com étach nua glan do nige in chlaim granai ucut & a baill dubglassa ic tuitimm de’
Ro nig immurro Brigit fén in clam n-umall tróg
In clam diumsach ro niged ann for tús is ed at-bert ann:
‘Dar liumm’ or se ‘is áible tened moidit trém chroicend’
Déniu ráid immurro ro benad-sum fo chétoir ó chlami o mullach a chínd conice a bonnaigib for a anumaloit do Brigit
Fecht n-aill do Brigit ic techt do láim in epscuip co tárfas di cend buicc isin cailech affrind
Ro oipdestar Brigit in cailech affrind
‘Cid’ or in fer gráid ‘ara n-oipdi?’
‘Ninse is aire opdím’ ol Brigit
‘Cend buicc’ ol si ‘nom-tádbanar isin cailech affrind’
Do-rogart in t-epscop in gilla tuc an imaltoir
‘Tabair do choibsena a gilla’ or in t-epscop
‘Isin matain indiu’ or in gilla ‘do-chuadus i teach na n-gabur co tallus bocc méath ass
Ocus con 'd-uadus a feoil’
Ro phend in gilla & do-rigne athrige
Do-chuaid Brigit iar sin do láim & ni facca in fuath
Fecht ann tancatar n-epscuip co Brigit & ní bói aicce-si ní do-berad doib
Iar m-blegan na m-bó fa thrí ro bliged tra doridise na ba in tres fecht & ba h-uilli inas cech blegun
Fecht ann dino ro gab mian araile caillech do múntir Brigte imm salond
Do-rigne Brigit ernaigthe co ro shai in cloich boi inna fhiadnaise i salond & co ro h-íccad in chaillech iar sin
Fecht ann dino bói bachlach do muntir Brigte oc béin chonnaid
Do-rala dó co ro marb petta sindaig la Rig Laigen ró h-ergabad in bachlach lasin rig
Ro for-congart Brigit for sinnach n-allaid taidecht as in caillid
Tanic dino co m-bói oc clesrad & oc espai dona slogaib & don rig la forcongra m-Brigte
O ra forba immurro in sindach a gnímrad do-lluid slán fon caillid & sloig Laigen etir chois & ech & choin inna degaid
Ba do fertaib Brigte id_est methel mor bói aicce oc buain
Snigis fleochad a Muig Life & noco r' fer banne ina gort-si tria ernaigthi m-Brigte
Ba do fertaib Brigte
Bennachais in clarenech co m-ba slána a da súil
Ba do fertaib Brigte
Tallsat merlig a damu
Tuarcaib abann Liphe Tancatar na doim itech iarnabarach & etaige na merlech fora n-adarcaib
Ba do fertaib Brigte
Dia tarla sí cusín m-bandtrebthaig id_est co Lassair a Muig Chail
Co rus-marb loeg a bó do Brigit & co ro loisc a garmain fói
Do-rigne Dia for Brigit co m-ba h-ogslan inn garmain iarnabarach & boi in loeg immalle rá máthair
Fecht and tanic Brenaind a h-iarthar Erenn do saigthin Brigte co Mag Liphfe uair ba machtad laisin clú bói for Brigit i fertaib ocus im mírbulib
Teit Brigit ona cærchuib do fáilte fri Brenaind
Amal tanic Brigit isin tech fó-cerd a cochall fliuch for bunnsachaib na gréne & forailangatar amal drolu
Brénaind fria gilla a chocholl do-chor forsna bunnsachaib cétna
fó-cerd in gilla forru co torchair díb fadó
Fó-cerd Brénaind fén in tres fecht la feirg & londus co tarrasair in cocholl forru
Co tarut cách díb a chobas di araile
Brenaind:
‘Nir' bo gnáth mo dul tar secht n-imarib cen mo menmain in Dia’
Brigit:
‘O do-ratus mo menmain oen-fecht in n-Dia ni thucus ass etir’
Dia m-bói Brigit oc ingaire chærech
Tanic gataige chuicce
Ocus tall secht multu uathi iar na h-atuch for tús
Araide o ro h-airmed in trét foritha doridisi na muilt tria ernaigthi m-Brigte
Tan and do-rígne araile fer do muntir Brigte mid do ríg Laigen in tan toracht in ríg dia chaithem
Ni frith bande de uair tuc Brigit do bochtaib in mid At-racht Brigit fo chétoir do thesorcain in t-sloíg Co ro bennach inna lestra & roptar lána fo chétoir do mid thogaide arcech ní conaitched Brigit forsin Coimdid do-berthea di fo chétoir
Uair ba h-e a saint:
Sassad bocht dichor cecha doccumla airchisecht cecha trógi
Mor tra do fertaib & do mírbulib fo n-indus-sin do-rinde in Coimdiu for noem Brigit
Is é a airet co nach cumaing nech a n-indise acht mine thísad a spirut fadessin no aingel Dé do nim dia n-indisi
Ni roibe tra nech ba nairiu na ba féli indas in noem-óg-sin
Ni ro nigestar riam a lama nach a cossa nach a cend eter feraib
Ni ro dfech dino riam in n-guis ferscali
Ni ro labra etir cen lossi Ba h-aintech
Ba h-endac
Ba h-érnedach
Ba foitnech
Ba fálid i timnaib Dé
Ba cobsaid
Ba h-umal
Ba dilgedach de shercach
Ba comra coisecartha coimeta chuirp Crist
Ba tempol De
Ba rigsuide tairisme do Spirut Noem a cride & a menma
Ba díuit fri Dia
Ba torsech do thrógaib
Ba h-étrocht h-i fertaib
Is aire sin is é a samail etir dúlib colum etir énaib fínemain etir fedaib grian uas rennaib
Is h-é a h-athair na noem-óige-si in t-athair nemda
Is e a mac Ísu Crist
Is e a h-aite in Spirut Noem
Conid aire sin do-gní in noem-óg-sa na mirbuli mora diairmidesi
Is h-i fortachtaigess da cech oen bís h-i cumca & i n-guasacht
Is í traethus na tedmanna
Is i thoirnes tonngar & ferg in mara móir
Is i seo ban-tairngertaig Crist
Is i Rigan in Deiscirt
Is i Muire na n-Goedel
O thanic tra cusna dédenchu do Brigit iar fothugud chell ocus chongbal n-imda
Iar fertaib & adamraib atta lín gainem mara no rendai nime
Iar n-deirc & iar trocaire ar-roet commaind & sacarbaicc o Ninded Lámidan iar tiachtain do h-o Roim Letha
ro fói a spirut dochumm nime iar sin
Atát immurro a tassi & a relgi isna talmandaib co cádus mor co n-ordán & co n-airechus co fertaib ocus co mírbulib
Ata a h-animm amal gréin isin chathraig nemda etir classaib aingel & archaingel i n-oentaid iruphin & saraphin i n-oentaid meic Muire id_est i n-æntaid na næm-trinoite uaisle uíle Athar & Mic ocus Spirat Noib
Ailim troccaire in Choimdead tria impide noem Brigde co rissam in n-æntaid-sin