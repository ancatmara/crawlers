Neídhi mac Onchon meic Fhinnlogha meic Finnfir, is hé in Cúchulaind Conmaicne.
Dobí do chlannaib Conmeic meic Fergusa & is hé tuc cath Arddo Rathain ind-Úib Fiachrach Aidhni co tinól na Conmacne uimmi.
is ann romarbad Eidinn mac Clérigh & sochaidi maille friss.
Eolus mac Bipecht Conmac a ainm.
Dusrala cath for Connacht condorchair mór do Chonnacht ann.
Is hé ba cenn Conmacni in tan sin Conmac mac Bibecht & Eolus a ainm ó hsoin anúas.
Ocus is hé dorad eolus fair Cithrúad mac Fir Cóicat, drái na Conmacne, ar a eolchairecht a cath & a filidecht.
Is úadh ainmnigther Eólus.
Golías in fomoir, fer comraic deich & dá fichet & dá cét.
La Dauíth dotuit Golias d'urchur tabaill iarum, conid airIsin romarb Dauíth deich & dá fichet & dá cét d'aenurchur.
Treo ingin Taidg meic Céin ben Lugnu meic Óengusa meic Fiachach Suidhe, unde dicitur Lugna Fer Trí Fer Trea.
Nói meic bátar ac Lughna, a sé díb re Trea Cett, Congus, Cinde, Daigri, Luchta, Corb.
A thrí re hEdain ingin Uilc Aithe máthair Cormeic húi Chuind Oengus ocus Lugaid ocus Niad.
Rouátar trí mná ac Lughna Trea ocus Coinde Chichech ocus Etan.
Trí túatha fuilet i nh Érinn nách do Góidelaib Garbraige & Húí Thairsig & Galeóin, acht d'íarsma Fer mac Bolg dóib.