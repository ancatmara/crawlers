Dúan in chóicat cest
Iarfaigid lib cóecait cest do clár Temra cen tairmesc cip hé for talmuin na tor, diadá inn-dán a fúasloccod.
Fír ocus ní brég in bágh, a comann crichid comlán: sochaide fágbus a brat icon cóicait imchomarcc Tairleam na cesta cóema, nídat espa anóebda, iarfaigid úain huili amach da cach duini dageólach Cía lín na n-arcaingel n-án, cid arnid dún a n-imrád, cía lín d'agmenuib aingel maróen la cach n-árcaingel? Cúiciur in cuinchet dún fuilet ic coimét cóic ndúl, hic coimétt tened, talman, aeoir, usci, ard-anman.
Cía spirut fil hi ngréin glain ocusind-éscu inmain? ésca ocus muir modh ná tais, caide fáth a n-óentachais Cía hairm atát trí topair súgait muir ngairb 'na nglotain? cía muir is millsi ná mil? cía muir ná tráighenn itir? Cía lín na cenél ule itir míl ocus duine? inn innisit aicnead ógh fil hi secht rannaib Gabón? Cía lín fochraic fil hi nim? cía lín pían iffirn áighthigh? cía brón fil i nim glan gurm? cía fálte fil i n-iffurn? Cía hairm fil iffern na n-ed? Cía delb hi fil Lucifer? ceti secht feda fír sain rosáersatar síl Adhaim? Ádam athuir fer ndomain cía cétguth ro cétlobair? cid adconnairc tria nél cíach dar mullach slébe Protiach? Aprat na heólaig abus chlaind Ádaim ría n-imarbus, cía cét-mac rug Euha án? cía hairm fil a chlann chomlán? Cía mac d'Adam dorat grád do mnái a bráthar, cíarb imnár? cáa hingen d'Ádham íar tain triasa torchair a bráthair?
Cía 'coa ndernad cathir chain tall hi tosuch in domain? cía 'ca ndernad trebad trom? cía 'coa ndernad in chét-long? Na dá cholamain cóemu dorónsat clanna cáema, aprat eólaig bethad binn cía díb romair íar ndílinn.
Cía corp ná fil i n-inud?
in innister hil-liubar? cid ara nderna in snám seang in fer maith Hierusalem? Ainm sáeir na hairci is eól dam ocus ainm a degathar: cía rolocht ré ndul ó hait dorigni in saer 'sin degh-airc? Cati trí túatha tair tall ná robáidh díliu drech-mall? cía dál fil i n-ilur cíach i mullach Slébi Parthíach? Cía fot ría ndílinn dámaigh ar rochuir spirut Ádaim? cía ben dorigne fighe ría cach mnái co míngile? Cía sægul tucad do Shém, in fail úaib 'coa mbeth in scél? cairdis mac Caim cuindghid suin do chlainn Cháïn miscadhaigh.
Anmann trí rann in domain can asa filet foraib? cía rogab in Affraic n-áin do chiniud airdirc Abráim? Cía lín ríg Tibir ria Romal ruidhit filid? cía rí dorochair tall tair ic inbir srotha Caphir? Cadeat trí gáire in domuin finnat ma sencaidh soraid? cía gáir is trumma díb-sin mád aidhlicc lib íarfaighid!Iarfaigid