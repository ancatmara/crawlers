Comrac Liadaine ocus Cuirithir
Líadain ben do Chorco Duibne .i. banéces.
sí for cúairt hi crích Connacht. Cuirithir mac Doborchon, éces side dno.
Do Chonnachtaib dó.
Dogníther ón cuirm dí-si le Cuirithir.
‘Cid ná dénaim-ni óentaid, a Líadain?’ ol Cuirithir.
‘Ropud án ar mac ar ndís.’
‘Ní dénaim-ni ón’, ol sise, ‘ar ná loiti mo chúairt immum.
Día tís ar mo chend dorísi dom thig, doreg-sæ lat.’
Ba fír són.
fodess & óengilla 'na diaid & a étach-som hi téig for a muin-side & drochétach imme & cennæ na ngái isin téig. íarum co mbái icon topur i tóib ind lis. Gaibid íarum a étach corcordæ imme & doratæ na gái for a cronna, co mbói ic a crothud.
Co n-accæ Mac Dá Cherdæ cucai.
Óinmit side, mac Máile-ochtraig maic Dínertaig dona Déssib Muman.
Cumma imtéged muir & tír inna chossaib tirmaib.
Ardfili na Hérenn & óinmit na Hérenn é-siden.
Dotéit side co Cuirithir.
‘Maith sin’, or Mac mo Cherda.
‘Amin’, or Cuirithir.
‘In tú fer ind lis?’
‘Ní mé’, or Cuirithir.
‘Can deit-siu?’ or Cuirithir.
‘In óinmit tróg dina Déssib .i. Mac Dá Cherda.’
‘Rocúalamar’, or Cuirithir.
‘In rega isin lis?’
‘Ragat’, ol sé.
‘Déna mo lessa’, ol Cuirithir.
‘Ben mór file thall, apair frie triat chéill féin tudecht cosin topur so.’
‘Cía a hainm?’
‘Líadain.’
‘Cía th'ainm-si?’
‘Cuirithir mac Doborchon.’
‘Maith’, or sé.
Téit isa tech.
Bói sí ina himda cetheora mná.
Dessid som & ní rolaad óid aire.
Is ann asbert som:
A tech mór folongat na tuireda, día mbeith nech nodálad dáil, timnæ dáib co fuineda.
Nech donísed ba mithig, a thopuir file fiad tig, ferait a lúadain imbi uissi áilli imrinni.
Rolá temel dom roscaib, am dillig ar inchoscaib, conid Líadain congairiu cach banscál nád athgniniu.
A ben cosind remorchois, ní fúar do sét di márchlois, nícon festor fo chailliu banscál badid cíallaidiu.
Mac in míl anas adaig fo linnib, folongat cot idnaidiu cossa glassa fo rinnib.
Is íarsin dochúaid sí tra leis-som, co rogabsat anmchairde Cummaine Fota maic Fiachna.
‘Maith’, or Cummaine.
‘Mór dom mírennaib adobar.
Nert na hanmchairde foirb.
In ba déicsiu dúib ná himmacallam?’
‘Immacallam dúin’, or Cuirithir.
‘Is ferr a mbía de.
Immanaccæ dún ríam.’
Intan íarum notéged som timchell martra, no-íata a tech fuirri-si.
No-íata dno fair-som, intan notéged sí.
Is and asbert si:
Cuirithir in t-athéces carsam, nímráinic a less: inmain fiada dá coss nglas, bid dirsan a bithingnas.
In lecc fri derthach andess forsa mbíd in t-athéces, minic tíagar dí im cach ndé fescor íar mbúaid ernaigthe.
Nicon biaid aice bó ná dairti ná dartadó, nocha bia cnáim do liss for láim deis ind athécis.
Inmain guthán rocluniur, fáilte fris nocho lamur, acht is ed atbiur nammá: is inmain in guthán sa.
in ben:
Guth domadbat trie clethæ is maith dó domincrechæ: is ed dogní frim in guth, nachomléci do chotlud.
A fir, ní maith a ndobir, mo líud-sa for Cuirithir: hé-sium do brú Locha Sing, messe féin ó Chill Conchinn.
‘Foid far ndís innocht’, ar Cummaine, ‘& téit léignid becc etraib, co ná dernaid anespa.’
Is and asbert som:
Másu óenadaig atbir fesi dam-sæ la Líadain, méti la láech nodfiad ind daig ni archriad.
Is and asbert Líadain:
Másu óenadaig atbir feis dam-sæ la Cuirithir, cid blíadain dobérmais fris, baithum immarordamais.
Foit in oidchi sin.
Doberor in mac bec arnabáruch dia chuibsigud do Chummaine.
‘Is taccar duit ní cela’, ar Cummaine.
‘Not selo– sæ dia cela.’
Is cumma dó cía eipli.
‘Nosela-sæ día n-atma.’
Rucad som íarum do chill aili.
Is and asbert som: chíanaib ó roscarus fri Líadain, sithithir cech lá fri mí, sithithir mí fri blíadain.
Másu Chuirithir indíu dochúaid co rétairiu, dirsan in chíall dusngéna fri nech nachid aithgéna.
Cuimmine:
Ní maith lim aní atbir, a Líadain ben Chuirithir, robói sunnæ, nirbó mer, cid síu tísed Cuirither.
Día háine didine ní bu scor for milide for lóæ mo gaimnén gil itir dí láim Cuirithir.
sium didu co mbói hi Cill Letrech i tír na n-Désse inna ailithri. Doluid sí for a íarair-som &
Cen áinius in chaingen dorigenus: an rocharus rocráidius.
Ba mire ná dernad a airer-som, manbad oman ríg nime.
Ní bú amlos dó-sum in dul dúthracair: ascnam sech péin hi pardos.
Becc mbríge rocráide frim Cuirithir: fris-seom ba mór mo míne.
Mé Líadain, rocarus-sa Cuirithir: is fírithir adfiadar.
Gair bá-sa hi coimthecht Cuirithir: fris-som ba maith mo gnás-sa.
Céol caille fomchanad la Cuirithir la fogur fairce flainne.
Doménainn ní cráidfed frim Cuirithir do dálaib cacha ndénainn.
Ní chela!
ba hé-som mo chrideserc, cía nocarainn cách chenæ.
Deilm ndegæ rotetaind mo chride-sæ, rofess nícon bíad cenæ.
Ce.
Is é didu crád dorat sí fair-som a lúas rogab caille.
Amail roncuala som a tuidecht-si aníar, luid som hi forsan fairci, co ndechaid inna ailithriu, co ná acca sí hinnunn.
‘Docóid som a fecht so’, ol sí.
Ind lecc fora mbíd som ac ernaigthe, robói sí for inn leicc sin co n-erbailt sí, co ndechaid a hanim dochum nime.
Conid ind lecc sin dochóid dar a hagaid-si.
Comracc Líadaine & Cuirithir inn sin anúas.