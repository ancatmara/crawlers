Fled Dúin na n-Géd Buí ríg amra for Éirinn feachtus and, .i. Domnall mac Áeda mic Ainmirech mic Sédna mic Fhergusa Cennfhoda mic Conaill Gulban mic Néill Noígíallaig de cheníul Cuind Chédchathaig & Úgaine Máir anall.
aris é int Úgaine Már sin ro gab rátha gréne & ésca & mara & drúcht & daithin & rátha na n-uile dúl aicsige & nemaicsigi & nách dúil fil a nim & a talmain im rígi n-Érenn do dílsiugad dia chloind co bráth. Ocus ro gab didiu Túathal Techtmar mac Fíachach Finnola na rátha cédna for slicht a sdenathar .i. Úgaine Máir & gé dotísta fria chloind-sium im rígi n-Érenn tar sárugad na ráthsin & na n-dúl ro naisc-sium forro ruidilsi Temrach cona colamnaib & sentúatha Temra & Mide do grés oca chloindsium co bráth & gé no fáemad neach do chloind Úgaine nó Thúathail rígi do thabairt úaidib do neach aile araí trá nocha dlig in ríg sin teacht i Temair acht mine thuca ferann bus chomshuthain fria do chloind Úgaine Máir & Túathail Techtmair i céin bus ríg hé foraib & in tan atbéla in ríg sin Temair do beith ac claind Úgaine amail ro naisc Úgaine fesin for firu Érenn in tan ro gab gíallu Ér & Alban & co tír Leatha allanair.
Araí sin ro h-escainead Temair íarum la Rúadán Lothra & la dá apstal décc na h-Érenn & la náemu Érenn archena.
Ocus cipé no gabad in rígi nírba h-adha dó beith i Temair ó ro h-escainead hí acht int inad ba sruithiu & ba h-aíbniu lasin ríg no gébad Érinn is ann na bíd a domnás & a aitreab amail do-rigne Domnall mac Áeda oc Dún na n-Géd for brú na Bóinne, & ro thóraind-sium seacht múru mór-aidbli imon dún sin fa chosmailius Temrach na ríg & ro thóraind gid tige in dúine sin fa chosmailius tige na Temrach .i. in midchúairt móradbal is innti no bíd in ríg fesin & na ríg & na rígna & na h-ollumain & a n-is deach fri cech n-dán olchena & in long Muman & in long Laigen & in chóisir Connacht & in eachrais Ulad & carcair na n-gíall & rétla na filed & gríanán in énúaitne is éside do-rigned la Cormac mac Airt ar tús dia ingin .i. do Gráinne & na tige olchena cenmothát sin.
Codlais Domnall adaig íarum isin tig sin & atchí fís & aislingthi & is ed atchonnairc .i. cuilén con ro h-ailed lais .i. Fearglond ainm in chon sin forá glún fesin a dul for debaid úada & cúanarta Érenn & Alban & Saxan & Bretan do thinól don chuilén sin dochum Érenn, co tardsat secht catha don ríg & do fheraib Érenn ime fri secht laa na sechtmaine & co tardta ár ceand eturru cach laithi díb sin & in sechtmad laa ann ro mebaid for na conu & ro marbtha cú in ríg andar lais isin cath déidenach díb sin.
Musclais íarum in ríg asa chodlud & dotáed bidg asin imdaig co m-buí for urlár in tige & sé lomnocht.
Do-bert trá ben in ríg .i. ingen ríg Osraige, a dí láim ima brágait & as-bert fris.
‘Airis ocum-sa, a ríg,’ ol sí, ‘& ná tuc h'aire re fígisib aidche & nárot úamnaigther trithu, ar atát Conaill & Eógain & Airgíalla & clann Colmáin & síl Áeda Sláine & cetheóra fine Temrach imut anocht isin tigsi; & airis for céill,’ ol sí.
‘Bennacht fort, a ben,’ ol sé.
‘Is maith rom tecaiscis.’
Ocus dotáed lee isin leapaid íar sin, & ro íarfacht in rígan scéla de cid atchonnairc isin fhís.
‘Ní eibér frit, a rígan,’ ol sé, ‘ná fri neach aile no co roisiur co h-airm a fil Máel Caba cléirech, mo derbráthair, ar is é breithem aislingthi is deach fil a n-Érinn.’
Téit íarum in ríg i cind mís céd cairpthech co h-airm a m-buí Máel Caba mac Áeda mic Ainmirech co Druim Dilair & sé ann iar fágbáil rígi n-Érenn ar grád Dé & in Choimded na n-dúl & dísert m-bec aigi ann sin.
Deichenbur & céd cléirech a lín annsin fri h-oifrend & fri ceilebrad cech trátha.
Ráinic trá in ríg co Druim Dilair co teach Maíl Chaba & ferthar fáilti fris ann & dogníther fosaic dóib & atnagar bíad dóib comba sáitheach íat uile.
Anait annsin fri sechtmain & innisid Domnall íarum a aislingthi do Máel Chaba co léir & as-bert fris:
‘Beir breith furre sin, a bráthair inmain,’ ol sé.
Ro h-imdergtha íarum im Máel Caba iar cloistecht na h-aislingthi & as-bert:
‘Is cían ótá a tairrngi in aislingthe sin, a ríg,’ ol sé, ‘& bératsa breith Mac ríg,’ ol sé, ‘& cuilén con inand aislingi dóib.
aratát dá dalta dile agutsa, a ríg,’ ol sé, ‘ .i. Cobthach Cáem mac Ragallaig mic Úadach ríg Connacht in Ragallach & Congal Cláen mac Scannláin Scíathlethain ríg Ulad fesin intí Congal. Ardaigfid cechtar díb it agaidsiu, a ríg, & do-béra díbergaig & óes dénma uilc Alban & Frangc & Saxan & Bretan lais dochum n-Érenn & do-bérat secht catha duit-siu & d'fheraib Érenn archena, comba h-ár slóg foraib dib línib & in sechtmad cath cuirfithir and táethfaid do daltasu isin chath sin & is í sin breth na h-aislingthi atchonnarcais, a ríg,’ ar Máel Caba.
‘Ocus is chóir duit-siu, a ríg,’ ol sé, ‘fleadh do thóchustal agud & fir Érenn do thabairt dia caithim & géill cacha cóicid a n-Érinn do gabáil & na dí dalta sin filet agudsa do chongbáil a n-glasaib co ceann m-blíadna.
aris neach díb tic frit—dáig téit a neim as cach aislingthi allastig do blíadain—& a légud amach iar sin & seódu imda & maíne díríme do thabairt dóib íarum.’ ‘Ní dingéntar sin limsa,’ ol in ríg, ‘ar is túsca no fúicfindsi Érind inás dogénaind fell for mo daltadaib fesin, ar ní thicfad frim-sa caidche; & dia tístais firu in domain frimsa, ní thicfad Congal’.
Conad ann as-bert so:
Atchonnarc aislingi n-olc, sechtmain for mís gus anocht; is dó tánagus óm thig, dá h-aisnéis, dá h-innisin.
Mo chuilén-sa cúanna a clú, Ferglonn ferr hí ná cech cú; dar lim ro thinóil dam cúain, dár mill Érinn fri h-óenúair.
Bersi breith fír uirre sin, úait a Maíl Chaba clérig; is tú dliges co h-éimeach, at fisig, at fírchléirech.
Mac ríg is cuilén mílchon, inand dóib gus is gnímrad, inand menma dóib malle, & inand aislinge.
Mac ríg Ulad, ard a smacht, nó mac ríg cóicid Connacht;
Cobthach tic frit as cech róen, nó a fear cumtha, Congal Cláen.
Cobthach do thíachtain frimsa, mairg adeir úair is innsa, is ní thicfad Congal cain frim-sa ar dergór in domain.
Comairli ná millfed neach úaim duit, a uí Ainmirech: a n-gabáil re blíadain m-báin; ní ba mesaidi h'édáil.
Mairg aire do-chúaid don gus, dianom gabad aithrechus; dá n-dernaind sin, súairc in glonn, nocha déchfaind céill ná cond.
Atchon.
Tic in ríg dia thig iar sin & ro tinóiled fled baindsi lais do dénam baindsi a dúine & a rígi, ar ní raibe a n-Érinn dún amail a dún-sum acht nár ba bind lasna rígai & la Domnall fesin anmum in dúin sin .i. Dún na n-Géd dogoirdís de & is ed ro ráid Domnall fria máeru & fria rechtairiu & fri h-óes tobaig a chána & a chí-sa cech ní fogébtha a n-Érinn de uigib geóidh do thabairt leó dochum na fleide ar nírbo míad la Domnall co m-beith for domun cenél m-bíd nách fuigbithea forsin fhleid sin.
Ro tinólad trá in fhlead uile itir fhín & mid & chormaim & cenél cech bíd olchena cenmothát na h-uigi namá ar nírba réid a fagbáil.
Ocus do-deachadar óes in tobaig seachnón Mide for íarrair na n-uige conus tarladar for duirtheach m-bec & óenbannscál ann & caille dub fora cind & sí oc irnaigthi fri Día.
Atchíad muinnter in ríg ealta do gédaib i n-dorus in duirthige.
Tíagait isin teach & fogabat íand lán de uigib géd ann.
Ocus as-bertadar:
‘Rop sén maith dún,’ olíat, ‘dia sirmís Érinn, ní fuigbithea ní bud mó oldáseo de uigib géd i n-óeninad innti.’
‘Nipu sén maith itir ón,’ ol in bannscál, ‘& ní fu líth don fhleid gusa m-bertha in m-bec m-bíd sin.’
‘Cid sin,’ ol íat.
‘Ní hannsa,’ ol in banscál, ‘náem mírbulda do muindtir Dé fil sunn .i. Espuc Earc Sláine, & is ed a mod beith isin Bóinn conice a dí ocsail ó madain co fescor & a shaltair forsin trácht ina fhíadnaisi & sé oc irnaigthi do grés & is í a phroind cecha nóna iar tocht sunn: ug co leith & teóra gasa do biror na Bóinne & is ed is chóir dúibsi cen a shárugad imon m-bec m-bíd fil aici.’
Ní tardsat íarum muinnter úaibrech in ríg nách freagra furri, úair ba h-aithech a h-ucht treóin insin & berait leó cuid i fhíreóin & in náeim dia aindeóin.
Mairg trá gusa rucadh in m-bec m-bíd sin ar ro fhás mórolc de iar tain, úair ní raibe Ériu óenadaig ó sin ille a síd ná a socra nó cen rún uilc do dénum indti.
Tic int érlam dia thig íarum .i. Espuc Earc Sláine tráthnóna & innisid in bannscál.
Fergaigther íarum in fírén & as-bert:
‘Nípu sén maith dontí gusa rucad in cenél bíd sin & nárub é síd ná leas Érenn tic don fhleid gusa rucad acht gurub é a h-imresna & a congala & a h-esíd tic di’ & ro escain íarum in fhlead amail is neimneachu forcáemnacair a h-eascaine.
A m-bátar muinnter in ríg ann iar sin, co n-acadar in lánumain chucu .i. ben & fer médithir fri mulba di charraic for sléib cech m-ball dia m-ballaib; gérithir altan berrtha fáebur a lurgan; a sála & a n-eascada rempu; ge focerdta míach di ublaib fora cennaib ní roised uball díb lár acht conclised for barr cech óenrúainne don fhult buí fora cennaib; guirmithir gúal nó duibithir deathaig cech m-ball díb; gilithir snechta a súile.
Concerdat fabach dia fés íchtair co clised dar cúl a cind sechtair, & concerdat fabhach dia fés úachtair co foilged a n-glúine; ulcha forsin m-bannscáil & in ferscál cen ulchain.
Dronglach eturru 'gá h-imarchor lán de uigib géd.
Bennachsat don ríg samlaid.
‘Cid sin?’ olin ríg.
‘Ní hannsa,’ ol íat.
‘Firu Érenn oc teaglumad fledi duit-siu, & do-beir cech fer a chumang don fleid sin, & agus is é ar cumangne ina fil for ar muin de uigib.’
‘Am buidech de,’ ol in ríg.
Berar isin dún íat, & do-berar proind céd do bíud & cormaim dóib.
Loingid in ferscál sin, & ní thard ní de don banscáil.
Berar proind céd eli dóib.
Loingid sí sin a h-óenar & sirid tuilled.
Do-berar proind céd eli dóib.
Loingid dib línib sin.
‘Tabar bíad dún,’ ol íat, ‘má tá lib hé.’
‘Is cubus dún,’ ol Cas Cíabach .i. rechtaire in ríg, ‘ní tibirther co toirset firu Érenn olchena don fhleid.’
As-bertadar-sum:
‘Bid olc dúib sinne do thomailt na fledi ar tús, ar bid imresnaig firu Érenn impe, ar is do muinntir ifrinn dún.’
Ocus fogníat míchélmaine co mór dona slógaib.
Lingit amach íarum & tíagait for nefní.
Ro tocurthea íarum cóicedaig Érenn don fhleid sin & a rígu & a toísig & a n-ócthigernn & a n-amsaid & óes cacha dána gnáthaig & ingnáthaig olchena.
Is íat so ba cóicedaig for Érinn in tan sin .i. Congal Cláen mac Scannláin i rígi n-Ulad, Crimthan mac Áeda Cirr i rígi Laigen & Máel Dúin mac Áeda Bennáin i rígi Muman & a bráthair .i. Illan mac Áeda Bennáin for Desmumain & Ragallach mac Úadach i rígi Connacht & Domnall mac Áeda fesin i n-airdrígi for Érinn úaistib sin uile.
Tuctha íarum na slóig sin uile firu, macu, mná, sceó ingena, láechaib, clérchib co m-bádar for faichthi Dúin na n-Géd oc techt do thochaithim na fledi do-rónta and la Domnall mac Áeda.
Ro érig in ríg do fherthain fáilti frisna rígu & as-bert:
‘Fo chen dúib uile,’ ol sé, ‘itir ríg & rígain & filid & ollum.’
Ocus as-bert fri Congal Cláen fria dalta fesin:
‘Eirg,’ ol sé, ‘do déchsain na fledi móire fil isin dún & dia thaidbriud ar at maith do thaidbriud & t'fhaircsiu for nách ní atchífithea.’
Téit didiu Congal isin teach a roibe in fhled & ro déchustar uile hí itir bíad & fín & chormaim & ro thairind a rosc forsna h-uigib géd atchonnairc ann, ar ba h-ingnad lais & ro thomail mír a h-ug díb & ibid dig ina díaid & tic amach íar sin & as-bert fri Domnall:
‘Ba dóig lim,’ ol sé, ‘dia m-bedís firu Érenn fri teóra mísa isin dún co m-bíad a n-dáithin bíd & digi ind.’
Ba buidech in ríg de sin & téit fesin do déic-siu na fledi & innister dó amail ro escain Espuc Earc Sláine in fhled & cech óen no chaithfed na h-uige do-ratá úada fesin & atchí in ríg na h-uige & ro íarfacht:
‘Cía ro thomail ní don uig ucut?’ ol sé, ar ro fitir-sium in cédna ro thoimélad ní don fhleid & sí arna h-escaine comad de ticfad Érind do mhilled & a aimréir-sium do dénum conid de sin ro íarfacht scéla in uige ucut.
As-bertadar cách:
‘Congal,’ ol íat, ‘do dalta fesin is é ro thomail in ug.’
Ba brónach in ríg de sin ar ní raibe a n-Érinn neach bud measa lais do thomailt na fledi ar tús iná Congal, ar forfitir-sium a míchíall & a olc co menic roime sin for Congal.
Ocus as-bert in ríg iar sin:
‘Ní thoiméla neach in fhled sa,’ ol sé, ‘co tucthar dá apsdal décc na h-Érenn dia bennachad & dia coiseagrad & gura chuiret a h-escaine for cúlu dia cáemsadís.’
Tuctha íarum na náeim sin uile co h-óen-inad co m-bátar isin dún la Domnall.
It é sunn anmum na náem do-deachadar annsin .i. Findén Muigi Bile & Findén Clúana h-Adaird & Colum Cille & Colum mac Crimthainn & Cíarán Clúana mic Nóis & Caindech mac h-uí Daland & Comgall Bennchair & Brénaind mac Findlacha & Brénaind Biror & Rúadán Lothra & Nindid Cráibdech & Mobí Clárainech & Molaisi mac Natfraích.
It é sin dá apsdal décc na h-Érenn, & céd náem malle fri cech náem díb.
Doratá uile in lín náem sin do bennachad & do choisegrad na fledi & araí nír fhédsat a h-escaine do chur for cúlu dáig ro thomail Congal ní don fhleid resíu ro bennaiged hí & nír fhédsat a neimséin do chur for cúlu.
Ro suidiged na slóig iar sin.
Ro suid trá in ríg ar tús isin imscing órdai.
Ocus is ed ba bés & ba dliged acu-sum in tan bud ríg ó Uíb Néill in deiscirt no bíad for Érind cumad hé ríg Connacht no bíad fora láim deis.
Mád ó Uíb Néill in túaiscirt trá in rígi ríg Ulad no bíd fora láim deis & ríg Connacht fora láim chlí.
Ní h-amlaid sin do-rala in adaig sin acht Máelodar Macha ríg noí ttríchat cét Oirgíall ro curead for gúalaind in ríg & na cóicedaig archena do shuidiugad amail ro buí a n-dán do chách.
Mórolc do thecht de iar tain.
Ro dáiled íarum bíad & deoch foraib comdar mesc & tuctha ug géid for méis airgdigi i fíadnaisi cech ríg isin tig.
Ocus ó ráinic in méis & in ug i fíadnaisi Congail Chláein do-rigne mías chranda don méis argaid & do-rigne ug circe clúmrúaide don uig géid amail ro thirchansat fáidi ó chéin.
Atchonncadar Ulaid sin & nírba líth leó suide ná longad & in dímíad sin ro imdig fora ríg .i. for Congal Cláen.
Ro érig didiu gilla gráda do muinntir Chongail .i. Gáir Gand mac Sdúagáin & as-bert:
‘Nípu sén maith duit anocht, a Chongail,’ ol sé, ‘at móra na h-aithisi do-radad fort a tig in ríg anocht .i. Máelodar Macha ríg Oirgíall do chur isin inad ropa dú duit-siu & ug geóid for méis argaid i fíadnaisi cech ríg isin tig & ug circe for méis cranda i t'fhíadnaisisiu.’
Ní thard Congal dia aire comad dímíad dó cech ní fogébad a tig a aide thairisi fesin.
Ocus ro érig in gilla cédna doridisi .i. Gáir Gann & as-bert in cédna fri Congal ut:
In chuid sin chaithi-se anocht, cen úabar, cen imarnocht: ug circe ón ríg národ car, is ug géoid do Máelodar.
Nochan fhitir misi ríam, comad úasal ríg Oirgíall, no co faca in Máelodar, a tig óil 'gá fhíadugad.
Dá m-beith ag óenríg cen ail, cenél Conaill is Eógain, is Oirgíalla fri gním n-ga, nír dulta dó a t'inadsa.
In chuid sin co teilgead gaill, tucad duit a tig Domnaill, ar Gáir Gann, nárub slán duit má dá toimli tú in drochchuid.
In Ro ling dásacht & mire menman a Congal frí h-aithesc in óclaig sin & ro ling in fúir demnach .i. Tesifone a cumgaise a chride do chumniugad cecha drochchomairli dó.
Ro érig didiu ina sheasam & ro gab a gaiscead fair & ro érig a bruth míled & a én gaile for folúamain úasa & ní tharat aichne for charait ná for nemcharait in tan sin amail ropa dúal dó óna sheanathair .i. ó Chonall Cernach mac Amairgin.
Ro ling íarum i fíadnaisi in ríg & do-rala chuici Cas Cíabach .i. rechtaire in ríg & ní fitir Cas Cíabach comad hé Congal no beith ann & ro ráid fris suide a n-inad óil & fogébad dig & bíad amail fúaratar cách.
Ó'tchúala trá Congal anísin do-rad béim do Chas Chíabach co n-derna dí leith de i fíadnaisi cháich & ba h-úamun la cech n-óen isin tig & lasin ríg fesin Congal annsin ó ro airigset ferg fair.
Ocus as-bert Congal:
‘Nárbat úamnach, a ríg, ar cidat móra na h-uilc do-rónais frim, ní h-úamun duit misi coléic.
Ocus at-bér-sa anosa fíad chách na h-ulcu do-rónais frim.
Is é ba ríg for Érinn remutsa, Suibhne mac Fíachna mic Fheradaig mic Muredaig mic Eógain mic Néill Noígíallaig.
Nírbo ríarach tusa don ríg sin íarum & do-dechadais do dénum chóru fri h-Ulltu, & do-radad misi for altrom duit óm athair & óm chenél archena, & do-radad mnaí dom chenél fesin lim dom aileamain agut-sa, & ó do-ríachtai-siu do theach ro chuiris in mnaí n-Ulltaig dia tír féin & ro chuiris ben dot chenél fesin dom altram-sa i lubgort in lis i rabadais.
Dorala láa n-and misi am óenar isin lubgort cen neach agum choiméd & ro érgidar beochu beca in lubguirt lá teas n-gréne co tard beach díb a neim for mo lethroscsa, gura chláen mo shúil, Congal Cláen mo ainm iar sin.
Rom ailead latsu iar sin gura h-indarbad tusa ó ríg Érenn .i. ó Shuibhne Mend mac Fíachna mic Feradaig & do-deachadais co ríg n-Alban & misi lat forsin indarba sin & fúarais grádugad mór aici & do-rónsabair codach .i. tusa & ríg Alban & ro tharrngair duit nách ticfad at adaig cén bes muir im Érinn.
Do-dechadais íarum dochum n-Érenn & do-deachusa lat úair bádus for indarba malle frit.
Ro gab-sum port a Tráig Rudraige & fogní-sium comairli m-bic ann.
Ocus is ed ro ráidi-siu cipead neach fogébtha do thaiscélad for ríg Érenn, cipé tan bud ríg tusa for Érinn comad éicean a dúthaig do légud dontí no ragad ann.
Do-deachusa didiu ann, a ríg, ar mo dúthaig do thabairt dam in tan bud ríg for Érinn tusa & níro airisius co h-Ailech Néit, ar is ann buí domnás in ríg in tan sin.’
‘Tic in ríg forsin faichthi & dál mór ime de fheraib Érenn & sé oc imbirt fidchille itir na slógu.
Ocus tíagsa isin dáil cen cheadugad do neach co tardus forgum don gaí Gearr Congail buí im láim a n-ucht in ríg gura fhreagair in coirthi cloiche buí fria druim allathíar & a chride for rind in gaí comba marb de.
In tan íarum ro buí an ríg oc blaisecht báis do-rad erchur don fhir fidchille buí'na láim dam-sa gura bris in súil cláein buí am chindsa.
Am cláen reme.
Am cáech íarum.
Ro teichset didiu slóig & muinnter in ríg ar ba dóig leó tusa & fir Alpan do beith imum-sa ó ro marbus in ríg .i. Suibne Mend.’
‘Do-deachusa for do chenn-sa íarum & ro gabais rígi n-Érenn iar sin.
Marb didiu m'athairsi iar sin .i. Scannal Scíathlethan & tíag-sa chugut-sa dom rígad amail ro gellais frim.
Níro chomaillis anísin acht bec, dáig ro benais dím cenél Conaill & Eógain, noí ttríchait cét Oirgíall .i. ferand Máeluidir Macha fil for do gúalaind-siu & do-radais hé a n-inad ríg romum-sa anocht at tíg fesin, a ríg,’ ol sé, ‘& do-radad ug géoid for méis airgdigi ina fhíadnaisi & ug circe for méis cranda damsa.
Ocus do-biur-sa cath duit-siu ind & do fheraib Érenn mar atát imut anocht,’ ar Congal, & ro imthig úaidib amach íarum & ro lensat Ulaid hé.
As-bert Domnall fri náemu Érenn bádar isin tig:
‘Leanaid Congal,’ ol sé, ‘& ticead lib co tardar-sa a réir féin dó.’
Tíagait na náeim ina díaid & ro gellsat a eascaine mine ticead leó & a cluic & a m-bachla do bein fair.
‘Do-biur-sa fám gaisced,’ ar Congal, ‘nách ría cléirech úaib ina bethaid teach in ríg dia n-escaintea misi ná Ulltach eli for bith lib.’
Ro gab didiu omun na náeim co n-deachaid Congal i céin úaidib & ro escainset hé as aithle.
Ocus ro escainset didiu intí Suibne mac Colmáin Chúair mic Cobthaig ríg Dál n-Araide, ar is é ruc úaidib int inar illathach do-rad Domnall i láim Rónáin Fhind .i. sanctus mic Beraig dia thabairt do Chongal, & ó ro fhéimig Congal in inar sin, do-bert Suibne a láim in chlérig dia aindeóin inar in ríg, conid don escaine sin do-rónsat for Congal ro ráided sunn:
Congal Cláen, in gáir tucsumar nír fháem; cethrar ar fichit, ní brég, impide céd leis cech náem.
In mac rod fora tucsam in gáir clog, nochar dulta dó sin cath, cid reme do beith rath bog.
Mór in ró, gémad úaiti, gémad lía, in fer 'gá m-bí timthacht ríg is leis co fír chungnas Día.
Mór in col comann fri ríg Dáire drol; ferann do thabairt 'na láim, is é in cnáim a m-bél na con.
Congal.
As-bert Domnall iar sin fri filedu Érenn toidecht i n-diaid Congail dia fhastud.
Tíagait na filid ina díaid; atchí Congal na filidu chuici & as-bert:
‘Ro cailled eineach Ulad co bráth,’ ol sé, ‘úair ní thardsam innmus dona filedaib isin tig n-óil & atát ag tocht anosa diar n-grísad inar n-díaid.’
Ticit na filid co h-airm a m-buí Congal & feraid-sium fáilti friu & do-bert maíne móra dóib & indisit a scéla dó.
At-bert-sum ná gébad coma for bith ón ríg acht cath.
Ocus téid reme co tech Cellaig mic Fhíachna Finn .i. bráthair athar Congail & innisid a scéla dó ó thús co dered.
Ní chluined in Cellach sin acht bec, & ní chéimniged fora chosaib acht tolg créduma ima leapaid & sei-sum ann do grés & ba láech amra hé i tosach a aísi.
Céin buí Congal oc innisi scél dó, do-bert-sum a chloidem fa choim cen fhis do neoch, & as-bert:
‘Do-biur-sa bréthir dia n-gabtha coma for bith ón ríg acht cath nách fédfadís Ulaid h'eadráin form-sa co clandaind in cloidem-sa trit chride sechtair, úair ní bés d'Ulltaib coma do gabáil fri broind catha no co n-díglat a n-anfolta.
Ocus atát secht macu maithi ocum-sa & ragait lat isin cath & dia cáemsaindsi féin dula ann no ragaind & ní moidfed for Ulltaib cén no beindsi im beathaid’ & as-bert ann:
A mic, ná geb sí cen chath, cid síd íarrus ríg Temrach; mad romut raib, ferr do gním; mad fort, do-fáeth do chomlín.
Ná geib seódu ná maíne, acht mad cindu degdaíne, coná tuca ríg ele, tár ar chlandaib Rudraige.
Luga fáth Scannail na scíath, da tuc cath is Cúán Clíach, dar chuir ceand Cúáin ar chlud, trena rád gur chrín Scannul.
Fis a n-deadaig mo shecht mac, ó nach fédaimsi dul lat; da m-bédis tinól bud mó, doragdais at shochraideo.
Cech cath mór tuc h'athair ríam, seachnón Érenn tair is tíar, misi do bíd fora deis, mic mo derbráthar dílis.
In cath mór tuc h'athair thair—
da tuc ár for Frangcachaib—
re ríg raglan na Frangc trá: tuig ní rabrad a macán.
A mic.
As-bert trá in senóir fris:
‘Eirg i n-Albain,’ ol sé, ‘do shaigid do shenathar .i. Eochaid Buide mac Áedáin mic Gabráin.
Is é is ríg for Albain, ar is ingen dó do máthair, & ingen ríg Bretan .i. Eochaid Aingces ben ríg Alban do shenmáthair .i. máthair do máthar, & tabair lat firu Alban & Bretan ar in n-gáel sin dochum n-Érenn do thabairt catha don ríg.’
Ba buidech íarum intí Congal & téit i n-Alpain céd láech & níro airis for muir ná tír co ríacht co Dún Monaid áit a m-buí ríg Alban .i. Eochaid Buide & maithi Alpan i n-óendáil ime and.
Dorala didiu do Chongal allamuig don dáil éices & filid in ríg .i. Dub Díad draí a ainmside.
Ba fisig & ba draí amra intí Dub Díad & ro fer fáilti fri Congal & ro íarfacht scéla dó & ro innis Congal a scéla conid ann as-bert Dub Díad:
Is mo chen in loingius léir, dochonnarc a h-etercéin; can bar cenél clú cen ail, cá tír asa táncabair.
Táncamar a h-Érinn áin, a óclaig úallaig imnáir; is dó tháncamar i lle, d'acallaim Eachach Buide.
Más ead táncabair i lle d'acallaim Eachach Buide, ar toidecht díb tar cech ler, aderim rib, is mo chen.
Is mo chen.
Dotáed Congal isin dáil a raibe ríg Alpan iar sin & feraid in ríg & firu Alpan fáilti fris & ro innis a scéla dóib ó thús co déig.
As-bert ríg Alpan fri Congal:
‘Nídam cuimgeach-sa for dul let i n-adaig ríg Érenn i ceand catha ar in tan ro h-indarbtha ei-sium a h-Érinn fúair anóir agumsa, & do-rón-sum córu annsin & ro tharrngairiu-sa dó & do-radus bréithir fris ná ragaind i ceand catha ina agaid co bráth.
Araí sin trá níba lugaidi do shochraidi-siu cen misi do dul let,’ ol sé, ‘úair atád cethrar mac ocum-sa .i. Áed in errid úaine & Suibne & Congal Mend & Domnall Breac a sinnser, .i. bráithre máthar duit-siu, is acusin atát amsaig & ánraid Alpan, & ragdáit latsu dochum n-Érenn do thabairt catha do Domnall, & eirg-siu féin dia n-acallaim airm a filid & maithi Alpan impu.’
Téit íarum & ferait fáilti fri Congal & ro innis dóib aithesc in ríg & ba maith leó.
As-bert Áed in errid úaine sósar na mac:
‘Mad áil duit-siu, a Chongail, beith im thigsi anocht for fleid, tíagsa lat dochum n-Érenn & in cethramad rann d'Albain imum & minub am thig bíasu anocht ní théis lat dochum in chatha.’
As-bert Congal Mend mac Eachach Buide:
‘Nípu fír són, a Áed,’ ol sé, ‘acht im h-igsea bías ríg Ulad anocht, dáig dia n-deachar-sa lais ticfasu lim ar is ocum-sa ataí.’
Ba é sin didiu rád Suibne & Domnaill Bricc.
As-bert didiu Domnall Breac:
‘Mád im thigsi beas ríg Ulad anocht dia n-dechar lais ticfaithisi a tríur lim-sa ar is mé bar sinnser & is mé do-rat foirb dúibsi’.
Ba brónach trá intí Congal d'imresain cloindi in ríg ime féin & téit seachnón na dála & do-rala Dub Díad draí dó & innisid aithesc cloindi in ríg dó.
As-bert Dub Díad:
‘Nárbat brónachsu araí sin, a Chongail,’ ol sé, ‘ar is misi ícfas do dobrón.
Eirg anosa dia saigid,’ ol sé, ‘& abair friu cipé úaidib fogébad in caire flatha fil a tig in ríg dot bíathad anocht comad lásintí fogébad in caire no ragtha & intí ná fuigbead in caire cen a dimda do beith fortsu, acht is forsin ríg ba córu a beith imón caire.’
Ba maith leó-som sin & as-bertadar dogéndaís amail adubairt-sium.
At-bert immorro Áed mac Eachach Buide fria mnaí fesin dul for íarrair in chaire forsin ríg.
Téit íarum & innisid comad ina tig no bíad Congal co maithib Ulad & Alban & comad chóir in caire ainsicean do thabairt fri h-aigid a bíata.
dia fil caire ainsicean do ráda fris? Ní hannsa, .i. caire no aisicead a chuid chóir do chách & ní théigead dám dimdach úada & cid mór no cuirthea ann níba bruithi de acht dáithin na dáime fana míad & fana n-grád.
Is é immorro samail in chaire sin buí a mac Bruigin Huí Derga in ro marbtha Conaire mac Mesi Búachalla & i mac Bruigin Blaí Bruga áit a m-buí ben Cheltchair mic Uithir & i mac Bruigin Forgaill Monach i táeb Lusca & i mac Bruigin mic Cécht for Sléib Fuiri & i mac Bruigin mic Dáthó áit in ro laad ár Connacht & Ulad imon muic n-irdraic & i mac Bruigin Dá Choga in ro marbtha Cormac Conlongus & ár Ulad ime & ag ríg Alban isin aimsir sin.
At-bert in ríg fri mnaí a mic:
‘Cía maith fil for do chéile-siu seach firu Alpan uile in tan do-béraind-si mo chaire dó?’
As-bert sí:
‘Níro eitig neach im ní/ móo a eineach oldás bith.’
mulier:
Ní fúair Áed, ní fhuigéba ní do cheiled for duine; is leithiu fós a eineach iná in bith bleidech buidhe.
Seóid in talman táebúaine.
a fúair duine & dáenna, re h-athlam na h-óenúaire, ní bedis i láim Áeda.
A caiter re h-aígedaib 'gá thríur bráthar méd n-úailli, cuirthir sin ar fáenberaib ag Áed in errid úaini.
At-bert in ríg:
‘Ní thibér-sa in caire duit coléic.’
Tic sí do shaigid a fir & innisid aithesc in ríg dó.
At-bert Congal Mend mac Eachach Buidi fria shéitig fesin dul for íarrair in choire.
Téit íarum & sirid in caire do bíathad ríg Ulad.
At-bert in ríg:
‘Cía maith fil fort chéile-siu ó do-bértha in coire dó tar in mac dia ro sired hé gus trásta?’
At-bert sí:
‘Nís fil mac ríg is ferr oldá Congal.
Cinnid for cach comlann & fogníad a armu díles don andíles in tan berar a tír aniúil íat.’
mulier:
Congal Mend, nís faca mac ríg bud ferr, mar cromaid cách isin chléith, ar scáth a scéith, coeca ceand.
In úair berar airm Congail, a tír aniúil, fáth n-éidig, doníther tír díles di don tír aniúil ar éicin.
In úair silles ben Chongail er óglach n-álaind ollblad, ní anann aga togairm in fer dán comainm Congal.
Congal Tigside amach & inndisid a n-debairt in rí fria.
At-bert Domnall Breac fria mnaí dol d'íarraid in choire gusin ríg.
Táinicside co h-airm a m-buí in ríg & sirid in coire.
As-bert-som fria:
‘Cia maith fil fort chéili-siu seach na macu ele dia ro cuindged in coire?’
At-bert sí.
‘Ní tuille buide fri nách ríg intí Domnall Breacc.
Gémad ór Slíab Monaid nos fogailfed fri h-óenúair.
Ní rogab Albain ríg is deach oldás Domnall Brec’; & mulier:
Domnall Brec, Domnall mac Echach Buide, re ríg d'fheabus a delba, ní derna tuillim buide.
Is fír cach a n-abraimsi, foclaidit filid fuinid; dámad ór Slíab mór Monaid, ros foghail, is nís fuirig.
Is fír cach a n-abraimsi, a ríg cert in dá chomland, nachar gab Albain cen fheall ríg bud ferr iná Domnall.
Tic in mnaí sin co h-airm i m-buí a céile, & innisid aithesc in ríg.
At-bert Suibne fria mnaí fesin:
‘Eirg,’ ol sé, ‘& cuindig in coire.’
Tic sí íarum & cuindgis in coire.
At-bert in ríg:
‘Cia búaid fil fort chéilisiu, a ingen,’ ol sé, ‘tar na macu ele ó tángus d'íarraid in choire.’
At-bert sí:
‘Bíd cethrar im lepaid in óenfhir, & int oenfher im chuidig in chethrair a tig Suibne, & in lín bíte i seasam ann ní thallat i suidiu, & in lín tallat i suidiu ní tallat a ligiu.
Céd cornn & céd eascra n-airgit fil dáil leanna ann do grés.’
mulier:
Teach Suibne, Suibne mic Eachach Buide, a toill ind ina seasam, ní thoillit ina suide.
A thoill ind ina suide, ní toillit ina laige; óenfher im chuid in cheathrair, cethrar im lepaid duine.
Céd cornn ocus céd copán, céd torc & céd tinde, is céd eascra airgdide, bís tall ar lár a thige.
Is ann as-bert in ríg:
‘Nárbat dimdachsu, a ingen,’ ol sé, ‘ar at-bert Dub Díad draí frim-sa cen mo chaire do thabairt do neach ele anocht acht a beith ocum féin & ríg Ulad, .i. mac m'ingine, & firu Alban do bíathad agumsa ass anocht.
Ocus at-bert in Dub Díad cédna dia m-bad choire óir no beith ann comad chóir a thabairt do Domnall, do shinnser mo mac & dia m-bad choire argaid a thabairt don tsósar .i. d'Áed & dia m-bad choire do líc lógmair a thabairt do Chongal Mend.
Ocus in caire fil and didiu ar is é is deach díbsin uile dia tardtái do neach ele hé is do Shuibne no ragad.
aris é in senfhocal ó chéin máir, .i. in coire don tsochaide ar is éside teach Suibne, ar ní dechaid dám dimdach ass.’ Conadh ann as-bert in ríg:
Beread mo draí dealgnaigi breath do mnáib mac mo gaire, cá bean chneisgeal cheannbuide díb dá tibér mo chaire.
Dia m-bad choire órdaigi co n-drolaib óir da fhognann, a Eochaid, a shlógduine, cóir a thabairt do Domnall.
Dia m-bad choire airgdigi do ná tic dé ná deathach, a thabairt d'Áed airgnigi, do shósar cloindi Eachach.
Dia m-bad choire comadbal do Chongal co méd leannmais, don fhir shochla shonadbal, doní mór n-díles d'ainles.
In coire co clothaigi, a Eochaid, a ríg ruide, a thabairt don tsochaide do Shuibne ar lár a thige.
Ósa lim Albain cen fheill dámadam ríg for Érinn, do-béraind do mnáib mo mac mo bennacht & béreat.
beread.
Tíagait slóig Alban uile & ríg Ulad do thig ríg Alban in adaig sin & ba maith dóib ann itir bíad & lind, & fogníad dál óenaig arna bárach dia fhis in ticfadis la Congal Cláen dochum n-Érenn do thabairt catha do Domnall mac Áeda do ríg Érenn & ro ráidset fri Dub n-Díad & fria n-draíthib olchena fáitsine do dénam dóib in bud shoraid a séd & a turus & ro gabsat ag míchélmaine dóib & oca toirmesc conadh ann as-bert Dub Díad:
Maith sin, a fhiru Alban, cá caingen uil bar fargam? do-rala ar bar n-aire, ón ló atáthai a n-óenbaile?
Ó nach hí bar leasc láma Ériu co n-imad n-dála, marg téit tria cláechclód uige do throid re ríg Temraigi.
Go ría fer findlíath féta, níba h-urra énéchta; ní gébthar fris tíar ná tair, cuirfid ár ar Albanchaib.
A shlúag co lín óg is each!
mac Áeda mic Ainmirech tria fírinne a breath, ní brég, atá Críst ica choiméd.
Is mairg ná seachain in mag, a teagar dá bar scarad;
Gáedil na cuire fan clad; sibsi ag dul rob ferr anad.
Is mairg ná seachain in gleand, gébthar oirb is tír táebsheng; ní thibre neach úaib a cheand, gan a chreic re ríg Érenn.
Deich céd cenn tosach bar n-áir, timchell ríg Ulad ollbáin; d'fheraib Alban sin san ár, & fiche céd comlán.
Co n-áirmiter buidne ban, ropsat cuibde is cind churad.
co rímthar gaineam grind glan, ní háirémthar cind Ulad.
Ní bía fáitsine co bráth ón ló gabthai dím anfáth; scérthar bar fir re flaithes, beid a mná cen bithmaithes.
Is andsin at-bert ríg Alban fri Congal:
‘Is ed is chóir duit,’ ol sé, ‘dul a mac Breatnaib co h-Eochaid Aingces, co ríg Bretan ar is ingen dó fil do mnaí ocum-sa & is íside máthair do mátharsu & fogéba cobair slóig úada & do-biur-sa eólus duit conice teach ríg Bretan dia téis ann.’
Ba buidech intí Congal de sin & téit lucht tríchat ciúil co Bretnu, co ríacht co dún in ríg.
I Nnisit in óic scéla don ríg & do maithib Bretan conid hé ríg Ulad do-ríacht ann.
Ba fáilidh firu Bretan & in ríg fris & ferait fáilti fris & íarfaigit scéla de & innisid a scéla co léir & a imthúsa itir Albain & Érinn.
Dogníthir íarum dáil óenig leó im Chongal & im Ulltaib olcheana fri dénam comairli imon caingin sin.
Amail ro bádar ann isin dáil co nfacadar óenláech mór chucu: cáeime do láechaib in domain, moo & airdiu oldás cech fer; guirmithir oigread a rosc, dergithir núapartaingi a bél, gilithir frasa némand a déd, áillithir snechta n-óenaidche a chorp.
Scíath cobradach cona thimthach óir fair, dá chraísig catha 'na láim, cloidem co n-altaib déd & co n-imdénum óir fora tháeb & trealam laích lais oldásin, folt órbuidi fora chind & gnúis cháem chorcurda lais.
Doceachaing chucu isin dáil & as-bert in ríg cen a fíadugad co fesad in anfad sechtair na dála nó in ricfad airm a m-bedis na ríg & na cathmílid olchena.
Ó'tchonnairc-sium sin níro airis co h-airm i facaid écosc in ríg & ro suid fora láim deis eturru & ríg Ulad.
‘Cid imar suidis samlaid?’ olcách.
‘Nír h-erbad frim anad a n-inad eli,’ ol sei-sium.
‘Dáig is mé féin do-rigne inad dam, dia m-beith ann inad bud ferr oldá seo is ann no airisfind.’
Tibis in ríg ime & as-bert:
‘Ba cóir dó a n-dernai.’
Íarfaigit ind fir scéla dó & innisid dóib scéla in betha frecnairc; indar leó ní buí fa nim scéla nád buí aici, & ro grádaigset co mór hé itir fhiru & mná for febus a écoisc & a irlabra.
Airm móra lais, ní buí isin óenach óenlæch no fédfad a n-imlúad a láthair catha ara méd & ara n-aidble.
Ocus íarfaigit dó can a chenél & cía a shlonnud.
As-bert-sum nácha sloinnead do neach ele & ní innisfed dóib-sium can a chenél nách a shlonnud.
Tíagait na slóig isin dún iar sin & fágabar ei-sium a óenar amuig seachnón na tealcha for-sa m-buí int óenach.
A m-buí n-ann conus faca óenduine chuice isin tulaig.
Aichnid fora eirread comba filid intí tháinic ann & feraid fáilti amail bud aichnid dó hé & suidis in filid aici for táeb na telcha & íarfaigis scéla dó.
I Nnisid-sium dó na h-uile scél ba laind lais acht namá níro shloind a chenél dó.
‘Cía thusa anosa?’ olint óglach anaichnid, ‘& can do chenél, ar at-géon-sa isat filid?’
‘Éices & filid in ríg adumchomnaic-si,’ ol sé, ‘& do shaigid dúine in ríg do-deachadus anosa.’
Fearaid íarum fleochud mór & falcc anbáil dóib & ba sneachta cech re fecht ro ferad ann.
Cuirid-sium didiu a scíath itir in éices & in fleochud & lécid a armu & a éidiud catha fesin frisin sneachta.
‘Cid sin?’ olin filid.
‘Atbér frit,’ ol sé, ‘dia bedh airmitiu bud mó oldás so agum fogébtha-sa í ar th'égsi & ó ná fil isam cuibdisi fri fleochud inás intí oca m-bíad écsi.’
Ba buidech in filid de sin & as-pert fris:
‘Diamad míad lat-sa tíachtain lim-sa anocht dom thig fogébainn bíad & fes aidche duit.’
‘Maith lim,’ ol sé.
Tíagait do thig in écis & fogebit a n-dáithin bíd & leanna and.
Is andsin táinic techtaire in ríg ar chenn in écis.
As-pert-sum ná ragad acht minbud toil don óglach anaichnid buí malli fris dul ann.
As-pertsein ba cóir dul ann, ‘ar is ed siúd in treas inad is móo i fagbait filid achuingid .i. i n-óenach & for banais & for fleid, & ní thicfa dím-sa slóig Bretan i n-óenmaigin & a n-dul úait-siu cen ní d'fhagbáil úaidib.’
Tíagait don dún & fíadaigter íat ann, .i. in filid i fíadnaisi in ríg & ei-sium a maigin eli.
Do-berar bíad dóib & tóchaithid a m-bíad comba sáitheach íat.
As-pert in filid frisium dia tugtha cnáim for méis ina fhíadnaisi cen a bladad co bráth, ‘ar atá a teglach in ríg óglach diana dliged cech cnáim ima téit smir & dia m-brister dara aindeóin-sium hé, is éicen a chomthrom de dergór do thabairt do-sum ind nó comrac for galaib óenfhir, & fer comlaind chéd ei-sium’.
‘Maith sin,’ ol sé, ‘mad áil dogéntar seacha.’
Níro an-sum didiu co tardad cnáim for méis dó & do-ber láim for cech cind de & brisid itir a dí mér hé & toimlid a smir & a fheóil asa aithli.
Atchíad cách sin & ba h-ingnad leó.
Innister don láech ucud anísin.
Atraigsein súas co feirg móir & a bruth míled ass dá dígail forsintí ro mill a gesi & ro thomail a dliged.
Ó't chonnairc-sium sin do-rala erchur don chnáim dó co m-buí asa édan síar iar tregdad a inchinde a medón a chind.
Atraigset muinnter in ríg & a theglach dia airlech-sum 'na dígail sin.
Téit-sium fúithib amail téit ség fa mindtu & dogní airlech foraib co m-ba lía a mairb oldáit a m-bí & ro theichset in drong ropa beó díb.
Tic-sium doridisi & suidig for gúalaind in fhiled cédna & ro gab omun mór in ríg & in rígan reme, ó'tchonncadar a gal curad & a luinde laích & a bruth míled ar n-érgi.
As-pert-sum friu nárbo h-ecail dóib hé acht mine thiced in teglach isin teach doridisi.
Ro ráidh in ríg ná ticfadís.
Ro bean-sum a chathbarr n-óir dia chind annsin & ba cáem a gnúis & a delb iar n-érgi a ruidig fri feirg in chathaigthe.
Atchí ben ríg Bretan glac & lám in óglaig & buí 'gá fheithem co fada ar ba machtnugad mór lé in fáinne órda atchonnairc fa láim in míled, ar ní tháinic for talmain fáinne a macsamla ná cloch ba ferr oldás in chloch do-rala ann.
Ocus ro íarfacht in rígan scéla in fháinne don láech anaichnid.
At-bert-sum frisin rígain:
‘Is agum athair fesin do-rala in fáinne .i. ag mac Obéid ag ríg.’
conad ann as-pert sí:
Can as tángais, a laích lóir?
cé thuc duit in fáinne óir?
nó cá tír asa targa?
mo chin cách 'sa chomarda.
'Gom athair féin do bí sin, ag mac Obéid ingantaig; is amlaid fríth fáinde in fhir, ag láech a comlann óenfhir.
Aderimsi riut-sa de, is derb is as áirithe, scíth mo chraide co bráth m-bán, agud déchsain a macán.
can as.
‘Ocus ro fágaib in fáinne agum-sa in tan atbath fesin.’
Ó'tchúala trá in rígan sin ro búail a basa & ro thúairc a h-ucht & ro sgríb a h-agaid & do-rad a callad rígnaide forsin teinid i fíadnaisi cháich & do-rad a faíd guil esti iar sin.
‘Cid sin, a rígan?’ olcách.
‘Ní hannsa,’ ol sí, ‘mac ronucus don ríg & do-dechaid úaim féin atá fhichit m-blíadain ann anosa do fhoglaim gaiscid seachnón in domain, & is aici ro buí in fáinne fil im láim in óclaig ucud, dáig do-biur-sa aichne fair, ar is ocum féin ro buí i tosach co ruc in mac lais hé in tan ro imthig úaim.’
Ocus ro gab for lámchomairt móir asa aithle sin cuma derb leó co n-eibélad mine fagbad furtacht fo chédóir.
Téit-sium íarum i comfhocus don rígain & as-bert fria:
‘Dia n-dernnta rún formsa, a rígan,’ ol sé, ‘ro indésaind scéla do mic duit.’
Ro gell sí cona luga co n-dingnead.
‘Misi do mac,’ ol sé, ‘a rígan, & is mé do-deachaid úait do fhoglaim gaiscid timchell in beatha.’
Níro chreid sí sin gura déch a shlinnén deas.
‘Cid sin, a rígan,’ ol sé.
‘Ní hannsa,’ ol sí.
‘In tan ro imthig mo mac úaim do-radus gráinne n-óir fo barr a shlindéin deis do shén úaire & do chomartha fair.
Masa thusa mo mac, fogéb-sa sin indat.’
Féchaid íarum & fuair amail rob áil dí, & ro búail a basa doridisi tria a mac eólchaire do thecht & as-pert:
‘Is trúag in gním rob áil dúib do dénam, a ríg .i. ar n-óenmac a n-dís do marbad cen chinaid dot muinntir.’
Níro chreid in ríg curbad é a mac no beith and.
‘Cid ná creide a n-abair in rígan, a ríg Bretan?’ ol Congal.
‘Atbérsa frit,’ ol in ríg.
‘Bádu-sa fechtus & dáil mór imum isin dún-sa iar n-imthecht mo mic úaim, conus faca buidin móir chugam, céd láech a lín, óenóglach rempu, & folt rúad fair, is é ba tóiseach dóib.
Íarfaigter scéla díb.
As-pert int óglach rúad ucud ba mac dam-sa hé & ba chugam tháinic.
Íarfacht cách in bá fír sin & ní tardus nach fregra forro, acht ro fáemus a beith 'na mac dam arná tísta frim fhlaithius ó ánradaib Bretan & íarfaigim a ainm de.
At-bert-sum ba Conán a ainm, úair ba Conán anmum in chédmic buí ocum-sa & ro ráidiu-sa fris cúairt Bretan do thabairt & a thecht a cind blíadna dom shaigid féin.
Iarna bárach dún didiu isin dáil chédna, atchíam buidin móir ele cugaind, céd láech a línséin, óglach rempu & folt find fair.
Í Arfaigit in fir scéla de.
At-bert-sum in cédna ba mac dam-sa hé & ba Conán a anmum & as-pert-sa fris cúairt Bretan do chur mar in cédna.
Isin tres laa trá atchíam buidin n-dímóir aile chugaind, móo oldás cach buiden, trí chéd láech a lín.
Óglach cruthach rempu, áilli do láechaib in domain, folt dond fair.
Tic chugaind iar sin & as-pert comad mac dam-sa & comad Conán a anmum.
As-pert-sa in cédna fris & is aire sin, a Chongail,’ olin ríg, ‘nach creidimsi comad hé in láech ucud mo mac, ar in tríur sin do rád gó im agaid.’
‘Is ead is chóir ann,’ ol Congal, ‘dia tísat in tríar sin don dún comrac dóib & don láech ucut ar galaib óenfhir & cipé díb tí ass a beith 'na mac agut-sa.’
‘Is cead lim,’ ol in ríg.
Anait and in adaig sin & érgis Conán Rod co moch iarna bárach, ar is é ba mac díles don ríg.
Ocus téit do décsin in tsrotha buí i comfhocus don dún, & buí ag foircsi for néllaib áeoir & as-pert:
‘Atchím nél fola ós cind Conáin Ruaid, & nél fola ós cind Conáin Fhind, & nís fil ós cind Conáin Duind, & a dee nime,’ ol sé, ‘créd beirius Conán Donn ass cen tuitim limsa, ar is lim thuitit in dí Chonán aile.’
Conadh ann as-pert:
Atchíu tríar míled 'sa mag, co n-eirred n-álaind n-ingnad; fil úaistib, fri h-úair fergi, nél na fola fordergi.
Nél fola ós cind Conáin Rúaid, is do bodéin a dímbúaid; in cédna ós cind Conáin Fhind in errid álaind imrind.
Nír gab claidem, nír gab scíath, nír gab eirred tráeta tríath, nír gab gaisced is gním glonn, láech ná freigéraind comlonn.
Ní uil ós cind Conáin Duind nél na fola ros fégaim; dergfat-sa mo lainn indíu forna Conánaib atchíu.
atchíu.
Atchí iar sin buidin móir chuici isin drochat buí tarsin sruth & atchí óenláech rúad múr rempu & aichnis hé.
Ocus as-pert fris:
‘Cía lán bud ferr lat agud do ní no thallad forsin drochat-sa?’
As-pert-sum ba hé a lán óir & argait.
‘Fír,’ ol sé, ‘nidat mac-sa don ríg, acht mac cerdai nó fir fogní nách aicdi éicin di ór nó argad, & fogéba-sa bás ind.’
Ferait comlann íarum & marbthar Conán Rúad ann.
As-pert mac in ríg .i. Conán Rod, fri muinntir in fhir ros marb:
‘Dia n-innised neach úaib dam in fír in aichne do-radus forsin láech ro ainicfind sib.’
‘Fír,’ ol síat, ‘ní thard neach for bith aichne bá-sa ferr iná in aichne do-radais for ar tigerna, ar ba mac cerdai a túaiscert Bretan hé & táinic tria borrfad n-aicenta co n-ebairt combad mac don ríg hé ó ro chúalai a beith cen mac oca.’
Tic indara fer díb gusin drochat & ro íarfaig-sium de in cédna.
As-pert-sum ba hé a lán de búaib & graigib & táintib.
‘Fír,’ ol sé, ‘nídat mac-sa don ríg acht mac brugad & fhir thacaid & conáich.’
Scuchaid chuici íarum & gadaig a cheann de & íarfaigis dia muinntir in ba fír in aichne.
‘Fír,’ ol íat.
Atchíat trá in tres m-buidin chucai, óenláech mór i tosach na buidne sin, tri chéd láech ina fharrad.
Téit Conán ina choinne forsin drochat cédna & íarfaigis de, cía lán bá deach lais aici do ní no thallad forsin drochat cédna.
As-pert-sum ba hé a lán do láechaib & curadaib fa óengním & óengaisced fris féin.
‘Fír sin,’ ol Conán, ‘at mac rígsa & nídat mac do ríg Bretan.’
‘Fír,’ ol sei-sium, ‘nídam mac-sa do ríg Bretan acht am mac do ríg Lochland & m'athair ro marbtha i fill la bráthair dó budéin tria thangnacht, & ro indarpustar misi iar marbad m'athar, & ó'tchúalai ríg Bretan cen mac oca tánag fora amus d'fhagbáil chunganta slóig & sochraide lim do dígail m'athar; & is ed sin is fír ann, & ní choimréc frit-sa imon flaithius nach dúthaig dam.’
Dogníat a n-dís síd & córu andsin & tecait isin dún go h-airm a m-buí ríg Bretan & Congal, & innisit a scéla ann leth for leith.
Ba maith la cách uile in scél sin & as-pert didiu in ríg, ‘Do-bér-sa tuilled derbtha forsin macsa.’
‘Cía derbad,’ ar Congal Cláen.
‘Ní hannsa,’ ol sé.
‘Dún fil agum-sa a n-imel Bretan .i. Dún Dá Lacha a ainm, atá didiu cloch amra isin dún sin & ní glúaiseann fri bréig & ní fhédann fer fingaile a toglúasacht nách a tógbáil & atát dá each óendatha ocum-sa isin dún cédna & ní rithait fa neach fogní gói co bráth & tíag-sa gusin dún sin dia derbad fort-sa in fír atberi frim.’
Dogníther samlaid uile: tógbaid in chloch & rithaid na h-eochu foí, ut in ríg:
Cloch atá a n-Dún Dá Lacha is fíu a comthrom d'ór datha; ní glúaisenn le bréig cen brath, is ní glúaisend fingalach.
M'eichsi féin is ferrdi a n-gnaí co bráth ní glúaisit le gaí; gluaisit le fírinde find, is lúath ághasta a n-érim.
Dia fhis in bud tú mo mac, a chuingid calma comnart, rachad indíu co moch moch gusin dún a fuil mo chloch.
cloch.
Tinólaid Congal iar sin slóig Saxan & a ríg .i. Garb mac Rogairb & slóig na Fraingce & a ríg .i. Dairbe mac Dornnmáir & slóig Bretan fa Chonán Rod mac Eachach Aingcis & firu Alban fa chethrib macaib Eachach Buide .i. Áed in errid úaine & Congal Mend & Suibne & Domnall Breac a sinnser.
Do-bert lais uile in lín slóg sin co tardsat cath do Domnall co feraib Érenn ime for Muig Rath co tardad ár cenn eturru & co torchair Congal Cláen ann.
arit é sin teóra búada in chatha .i. maidm ria n-Domnall ina fhírinne for Congal ina gói & Suibne do dul fri gealtacht ara méd do laídib ro lesaig & in fer do fheraib Alban do dul dia thír fesin cen luing, cen báirc, & láech aile i leanmain de. Ro marb didiu Cellach mac Maíl Chaba Conán Rod .i. mac ríg Bretan for galaib óenfhir, & ro marbtha didiu na rígu & na toísig olcheana tri nert comlaind & tria fhírindi flatha in ríg .i. Domnaill mic Áeda mic Ainmirech & tria nert in cathmíled amra .i. Cellach mac Maíl Chaba .i. mac bráthar Domnaill, ar níro marbad láech ná cathmíled do chlannaib Néill isin cath nach dígélad Cellach tria nert comlaind & imbúailti.
Cona térná d'Ulltaib ass acht sé céd láech namá ro éladar asin ármuig fa Fherdomun mac Iomamain .i. láech amra d'Ulltaib intí Feardomun.
Ní térna didiu d'allmarachaib ass acht Dub Díad druí do-deachaid fri folúamain asin chath & níro airis co h-Albain cen luing, cen báirc & láech marb i lenmain dia leathchois, dáig ro chuir Congal glas i cengal itir cech n-dís dia muinntir ag cur in chatha coná teichead neach díb ó chéli amail do-rónsat clanda Conaill & Eógain tria forcongar Conaill mic Báedáin mic Nindeda in rígmíled amra conid amlaid sin ro chuirset in cath.
Conad Flead Dúin na n-Géd & tucait catha Muige Rath conice sin iar amen B RU SS EL S M S.
Fol.
r- v As Fleidh Dhúin na n-Gédh do benadh an begán so ar Esp Earc Sláine I AR n-gabháil airdrícche na h-Éirenn do Dhomhnall mhac Aodha mhic Ainmirech mhic Shédna mhic Fherghas Cennfhada mhic Conaill Ghulban mic Néill Náoighíallaigh, ro cumhdaighedh dúnadh nó baile ríoghda romhaiseach lais ar brúach na Bóinne & do cruinnigedh fledh lánmhór lais do dhénamh bainn-se a bhaile & a ríghe óir ní raibhe i n-Éirinn dúnadh nó deghbhaile amhail an dún sin, acht narbó maiseach lasin rígh & lásna maithibh ainm an dúin .i. Dún na n-Gédh do gairdís de.
Gonadh annsin adhubhairt Domhnall fria mhaoraibh & fri lucht a thabhaigh gach a bfuighdís i n-Éirinn d'uighibh gédh do thabhairt leó, óir nírbo h-onórach lásin rígh go m-bíadh cinél bíd nach ffuighthi aige forsan bfleidh.
Ro tionóiledh iar sin an fhledh uile da gach ní rángas a les, acht na h-uighe gédh, óir nírbo h-urasa a bfagháil.
Do-chúadar lucht an tobaigh ar fud na Midhe d'íarraidh na n-uighedh nó na n-ogh go t-tarladar for dhuirteach .i. tech pennaide m-becc & aonben amáin ann & bréid dubh fora cend & sí ag urnaighe dochum n-Dé.
Ad-chonncadar muinnter an rígh ealta gédh a n-dorus an tige, & tíaghaitt astech, & fúaradar soidhthech lán d'uighib gédh ann, gonadh and adubhradar:
‘Rob sén maith dhúinn,’ ar síad, ‘úair dá c-cúartaigmis Éire ní fhuighmís ní búd mó iná so d'uighibh gédh a n-aoinionadh innte.’
‘Níba sén maith,’ ar an bhen, ‘& níba sonas don fhleidh dochum a m-bérthar an m-becc m-bídh sin.’
‘Créd an t-adbar,’ ar síad.
‘As é so a adhbar,’ ar an bhannsccál.
‘Naomh míorbaileach do mhuinntir an Choimdhe bhíos annso, .i. E SPucc nó comarba Espuicc Eirc Erc Sláine, & as edh a obair bheith isin mac Bóinn gonuicce a dhá occsaill ó mhaidin go tráth nóna, & a shaltair forsan trácht nó tír ina fhíadnaisi, & é ag ernaigthe do gnáth, & as í a phroinn gacha nóna iar t-teacht annso .i. ugh go leith & ceithre gais do bhiorar na Bóinne, & as amhlaid as cóir dhaoíbhsi gan a shárugadh fan m-begán bídh sin atá aicce.’
Ní thuccsat muinnter úaibhrech an rígh freccra fuirre, & beirid leó cuid an fhíreóin & an fhírnaoimh díadha.
Ticc an naomh dia thigh íarumh um thráth nóna, .i. E SPucc nó comarba Esp Eirc Erc Sláine & ro innis an bhen sccéla dó amhail do rugadar máoir an rígh na h-uige leó dochum na fleidhe d'ionnsaighe an rígh.
As annsin ro ferccaigedh an cléirech, go n-dubhairt:
‘Nárab maith an sén dontí gusa ruccadh an cinél bídh sin & nárab é sídh nó les Éirenn thiucfus don fhleidh gusa rugadh, achd gurab é a h-imresna & a cogadh & a h-eissíth thiocfas dhi.’
Ocus ro easccáoin an fhledh amhail as neimhnighe ro fhéd a h-esccáoine.
Sccéla an ríogh, do cuiredh fesa & teachta úadha fó h-Éirinn go ríoghaibh & go h-úaislibh na h-Érenn go t-tíosdaois chuige do chaithemh na fleidhe.
As síad roba ríoga cóigedhach, .i. Congal Cláon mhac Scannláin Sccíathlethain a rríghe Uladh, Criomhthann mac Aodha Cirr a ríghe Laighen, Máol Dúin mac Aodha Bennáin a ríghe Muman & a bráthair .i. Iollan mac Aodha Bennáin for Dhesmumhain, Raghallach mhac Úadach a ríghe Connacht & Domhnall mhac Aodha mhic Ainmirech i n-airdríghe úasta.
Ro éirigh an rí do chur fháilte risna ríoghaibh & risna h-úaislibh; & adubhairt iar sin rena dhalta .i. Conghal Cláon rí Uladh dul d'fhéchain na fleidhe.
Téid Conghal d'fhéchain na fleidhe & ro fégh fa seach idir bhíadh & fhíon & chuirm & ro fhégh forna h-uighibh gédh ad-chonnairc, óir ba h-iongnadh mór lais an nuimhir sin d'fhaicsin a n-aonionad dhíbh & ro ith greim as uigh díbh & ibhid dhigh ina deghaid & tig amach mar a raibhe an rígh & adubairt gomadh dóig lais dá m-beidis fir Éireann fri ré cheithre míos isin dún go bfuigdis a bfresdal bídh & dighe.
Ba buidheach an rí desin & téid féin d'fhéchain na fleidhe, & ro h-innisedh dó amhail ro easccaoin E AS P Eirc an fhledh & go sonnradhach gach aon no chaithfedh na h-uighe tugadh úadha féin.
Ad-chonnairc an rí na h-uighe goro fhíarfaigh:
‘Cia ro chaith ní don uigh easbhadhaigh úd?’ ar sé, úair ro fhidir-siumh gibé do thoimheóladh .i. do chaithfed ní don fhleidh ar tús & iarna h-esccaine gomadh de do thiucfadh milledh Éireann & a aimhréir-siumh do dhénamh gonadh uime sin ro fhíarfaigh sgéla na h-uige go léir.
Adubradar cách gurbó h-é Congal Cláon a dhalta-somh do chaith an ugh sin.
Bá brónach an rí don sgél sin, óir ní raibhe i n-Éirinn énnduine búd mesa lais do chaithemh na fleidhe ar tús iná Congal, úair ro fhidir a droichchíall & a olca mionca fair roimhe sin; & adubairt nach c-caithfedh nech ar bith don fhleidh go t-tuccotáoi dá apstol décc na h-Éirenn dia coisreccad & dia bennughad & go c-cuirid a h-esccaoine for c-cúl dá ffédaid.
Tuccadh íaramh na naoimh sin uile fo h-áoinionad go m-bádar isin dún lá Domhnall.
As íad so na naoimh do-chúadar annsin: .i. 
Finnén Muighe Bile,
Finnén Chlúana h-Iraird,
Coluim Cille,
Coluim mhac Criomhthain,
Cíarán Clúana mac Nóis,
Cainnech mhac úa Dhalann,
Comhgall Bennchair,
Brénainn mhac Fionnlogha,
Brénainn Biorra,
Rúadhán Lothra,
Nindidh Cráibhtheach,
Mobí Cláirenech, Molaisi mhac Nadfráoich gonadh íad sin dá apstol décc na h-Éirenn & céd naomh maille gach ardnaomh díobh.
Tugadh uile an líon naomh sin do bhennugadh & do choisreccadh na fhleidhe.
Tar a chenn sin uile nír fhédsad a h-esccaoíne do chur for c-cúl ó do thomhail Congal ní don fhleidh ríana bennacchad.
Ro shuidh an rí & na ríogha & na slúaigh ó shin amach, & do réir dlighidh & onóra as do Chongal Chláon búd cóir lethlámh dhes rígh Érenn, & ní h-amhlaidh sin tarla an oidche sin; & tuccadh ugh ghéoidh for méis airgitt a bfíadhnaisi gach rígh isin tigh, & ó ráinic an mhías & an ugh a bfíadhnaisi Chonghail do-rónadh mías chroinn nó maide don mhéis airgitt & ugh chirce don uigh ghéoidh amhail ro bháoi a n-dán móruilc do chách.
Ó'dchonncadar muinnter Chongail sin, nír míadh .i. onóir leó suidhe nó longadh caithemh & méd na h-esonóra fúair a rígh féin .i. Congal Cláon.
Ro éirigh fer do mhuinntir Chongail & adubhairt:
‘Ní maith do shén, a Chongail,’ ar sé, ‘as mór na h-athaisi tuccadh ort anocht a t-tigh an rígh .i. tigerna Oirghíall do chur isin áit dhoba cóir dhuit-se, & ugh ghéoidh for méis airgitt a bfíadhnaisi gach rígh astigh, acht tusa att áonar & ugh chirce for méis croinn at fhíadhnaise.’
Ní thug Conghal dá aire gomadh tarcuisne nó mí-onóir gach ní dogébadh a t-tigh a oide féin.
Tar a chenn sin baoi do mhéd an ghreasachta tugadh ar Chongal goro éirigh ina shesamh & gur líon dásacht & mire menman é & ro ghabh a ghaisgedh fair & ro ling a bfíadhnaisi an rígh.
Tarla fer do mhuinntir an rígh ris, & adubairt ris suidhe & go bfuighedh fritháilemh amhail fúaradar cách.
Ó chúalaidh Congal sin, do-rad béim don óglách go n-derna dá chuid de.
Ba h-úamhan lasin rígh & la gach n-aon astigh Congal annsin óro airighset ferg fair.
Ocus adubairt Conghal:
‘Ná bíodh eccla ort, a rí,’ ar sé, ‘óir gé mór d'ulc & d'éccóir do-rónais oram-sa ní h-úamhan duit mé,’ & ro innis Congal a bfíadhnaisi cáich go coitchenn gach a n-derna an rígh do mhasla & d'éccóir air & adubairt:
‘Do-bheirimsi fam bréithir,’ ar sé, ‘go t-tiubhar-sa cath duit-si go bferuibh Éirenn umad,’ & ro imthigh úatha amach iar sin & do chuir an rí drem do naomhaibh Érenn le chomaidh a n-díaig Conghail & ní táinic leó ar chomhaidh ar bith, & ní táinicc le teachtuibh ar bith eile ar chomhaidh nó ar chennach dár t-tairgedh dó, & ro glúais roimhe go tech Ceallaig mhic Fhiachna Finn .i. bráthair athar do Chonghal, & do bí sé 'na shenóir aosda & ro fhíarfaigh sgéla de & ro innis Congal sgéla dó ó thús go deiredh.
Ocus adubhairt an senóir le Conghal, ‘Éirighsi go h-Albuin,’ ar sé, ‘óir as inghen do ríg Alban do máthair, & inghen rígh Bretan do shenmáthair .i. máthair do máthar, & tabair cath do rígh Érenn & díoghail do masla air.’
Ba buidheach Congal don chomhairle sin & do-róine amhail do mhúin Ceallach dó, & thug leis Albanaigh & Bretnaigh dochum n-Éirenn, & ro chruinnigh Ulltaigh .i. a mhuinnter féin maille ríu, & fa díobh sin Suibhne mac Colmáin Cúair, tigerna Dál Araidhe, antí ro h-esccaoinedh le Rónán fána easonóir do dénamh.
Ocus tángattar na slúaighte sin a c-coinne & a c-comhairrcis rí Érenn do thabairt chatha dó 'san magh le n-abarthar Magh Rath.
Táinic rí Érenn don leith eile & ro cuiredh cath oirderc ettorra .i. Cath Muighe Rath & sgríobhthar san cath sin nach deachaidh aoinneach beó dá t-táinig go h-Érinn le Congal acht días, & ro marbad Conghal féin 'san cath & líon do-áirmhe dá mhuinntir & do-chúaidh Suibhne mhac Colmáin ar gealtacht & do marbadh do rinn iar sin do brígh itche Rónáin, & ro marbad iliomad do shlúagh rí Érenn gé go t-táinicc féin asan c-cath beó.
Ocus as inmhesta gurab é sárughad an naoimh & a mhallughadh fhéin foran ffleidh fodera na h-uilc móra sin do theacht idir rí Érenn & a dhalta
I AR c-codladh don rígh .i. Domhnall mhac Aodha mhic Ainmirech i n-Dún na n-Gédh oidhche áirithe ad-chonnairc aisling iongnadh .i. cuilén con ro h-oiledh aige féin do dhol ar mire & cúanairt Éirenn & Alban & Bretan & Saxan do chruinniughadh don chuilén dochum n-Érenn go t-tuccsat seacht c-catha don rígh go bferaibh Érenn uime goro cuiredh ár cenn ettorra gach laithe díbh sin conadh isin seachtmadh laithe ro brisedh forna conaibh & ro marbadh cú an rígh ann afar lais.
Ro mhusgail an rí asa chodladh & téid do chlisedh go raibhe for lár an tighe.
Tucc ben an rígh a dhá láimh ima brághait & adubairt ris:
‘Dein comhnaidhe agamsa, a rí,’ ar sí, ‘& ná tabair h-'aire d'aislingibh nó do shíabraibh oidhche,’ ar sí, ‘& ná bíodh egla ort, úair atáid slúaigh & sochaide ad thimcheall.’
‘Bennacht ort, a ben,’ ar sé.
‘As maith an teccuscc tugais damh.’
Ro fíarfaigh a bhen sccéla dhe ciodh ad-chonnairc.
‘Ní inneó-sa duit-si nó do neoch eile go bfaicer Máol Cabha cléirech, mo derbráthair, óir as é breithemh aislingthe as ferr atá i n-Éirinn eision.’
Do-chúaidh an rí céd cairpteach mar a raibhe Máol Cabha.
Is ann ro baoi Máol Cabha an tan sin a n-Druim an Iolair ós cenn Bhéil Átha Senaigh mar a t-tig an abhann dárab ainm an Éirne as Loch Éirne, & é 'na chomhnaidhe ann & dísert beg aicce iar bfágbáil ríghe n-Érenn ar grádh an Choimde & deichneabhar ban maille ris re h-ullmugadh bídh & céd cléirech fri h-aifrennaib & fri tráthaibh.
Ráinicc an rí mar a raibhe Máol Cabha & ro fhíarfaigh Máol Cabha sgéla de, & ro fher fáilte fris & ro anastair an rí aige annsin secht laithe, & ro innis an rí a aisling dó iar sin & adubairt ris breth do breith fuirre.
Ro h-imdergadh Máol Caba ó'dchúalaidh an aisling & adubairt:
‘Mac ríogh & cuilén con,’ ar sé, ‘ionann aisling dóibh, a rí,’ ar sé, ‘& atád dá dhalta agad-sa .i. Conghal Cláon .i. Rí Uladh & Cobhthach Cáom rí Connacht.
Éireóchaid nech éiccin aca at aghaidsi & do-bhéra eachtrandach & lucht dénma uilc Alban & Bretan & Saxan it aghaidsi dochum n-Érenn & do-bhérad seacht c-catha duit-si, a rí, & an sechtmadh cath cuirfidher ann thuitfidh do dhalta-sa & as í sin breath na h-aislinge, a rígh,’ ar sé; ‘& as amhlaidh mholaimsi duit fledh do chruinniugadh & fir Érenn do thabairt dá chaithemh & braigde gach cúigidh i n-Éirinn do gabháil & an días daltadh atá agut do ghabáil go cenn m-blíadna & a léigen amach a c-cenn blíadna & seóid & maoine do thabairt dóibh.’
Nír chreid an rí gé go t-tiucfadaois fir Érenn ina aghaid go t-tiucfadh a dhalta Congal ina aghaid & nír gabh comairle Maoil Chabha.
Gacha ní chena do fíoradh fáistine Máol Cabha, óir ro tionóiledh Bretnaigh, Albanaigh, & Saxanaigh le Congal do thabairt catha don rígh amhail innister 'san leabar darab ainm Cath Muighe Rath.
Ro baoí mac don Máol Cabha so adubhramar ag cuidiugadh le derbráthair a athar .i. rí Érenn an cath do chur .i. Ceallach mhac Máol Cabha 'sa shliocht ara bfuilit muinntir Gallchubhair, & as é an tres gaisccedhach as ferr aderar do bheith 'san chath é .i. ei-siumh & Congal Cláon rí Uladh & Conán Rod mac Rí Bretan.
Ocus do bí an Ceallach so féin & a dherbráthair Conall Cáol trí blíadhna dég i ríghe n-Érenn, & do bí an Máol Cabha cléirech dob' athair dóibh ceithre blíadna i ríge n-Érenn do réir na réimenn ríograidhe & na n-dúantadh senchais ina bfuil coiméd ríograidhe Éirenn