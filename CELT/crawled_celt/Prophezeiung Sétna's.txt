Finnchú Apair rim, a Sétna, scéla deiridh betha: cinnus bías an líne nách lorg fíre a m-bretha?
Cinnus bías an popal 'ga m-bía cocar mebhla?
Ní racha díbh ænnech andsa rígthech nemda.
Sétna Adeirim-si rit-sa a chléirigh cháidh chunnla, ní téit ar nem níamda acht fer díada is umla.
Adeirim-si rit-sa cach rí tic is tír si, cach réim tic ar Érinn, ní hé grind do-chím-si.
Lenfaid fallsacht bunaid breithemain andligid, etir mac is athair rachait síat da sligid
Lenfaid cléirigh næmchell adhaltras is écáir, ní fághat dá taradh ní asa fághat étáil.
Tréicfit na mná a mbandacht ar céilibh gan pósadh, do-génait gan chagar ní basgfas a nóssa.
Tréigfidh talamh toradh don réim sin aderim, budh fás cach lis lomlán, budh hé in comhrád neimmbind.
Ticfat plágha troma ar síl Ádhaim uili, rachdait a n-anréim tré aimseir Mic Muiri.
Scrisfuighther a Caisel clann Carrthaig, clann Eogain, co ná bía 'na falaid acht Danair is deóraidh.
Teilcfidhther síl sær Bríain tar an Sinainn sribhglain, do-cím mar a fuilim a tuitim 'na cinntaibh.
Finnchú Cía scrisfus in líne atá 'san tír ibraigh?
abair rim, a Sétna, na scéla nách inmain.
Sétna A ticfa 'na n-inadh do-gébhthar a fiss agam, a Finnchú Brí Gobhann, in slúagh rothrom echtrann.
Ticfa cobhlach Saxan a crislach cúain Érend, terc ré n-dingnet míne ar áidhe a n-glérend.
Beit nói fichit blíadan a ríghi cláir Fodla, no gu n-dernat fingail gan bidbaid dá fógra.
Fellfait ar a chéile co scáilter a flaithius, dergfait cloidbe is túagha, beit úada gan maithius.
Ticfa mac ríg Saxan cuca-san tar sáili, scéraid sé ré ríghe Goill in tíre itáim-ni.
Goill is Gáidil Érenn do-níad ænlam daingen, a n-agaid slúag Saxan, ní scarthar a caingen.
Toitfid mac ríg Saxan, a tosach na slúagh sain, ó cumusc dá chéili bíaid Éiri gan úamain.
Ríghait énrí ar Érinn Goill is Gáidil glana, ó ríghait in fer soin, ní bía esbaid arra.