Slicht Libair Budi Slani Seirgligi Con Culaind inso sís & óenét Emire O EN AC H dogníthe la Ultu cecha bliadna .i. tri lá ría samfuin & tri laa iarma & lathe na samna feisne.
Iss ed eret no bitis Ulaid insin i mac Maig Murthemni.
oc ferthain óenaig na samna cecha bliadna.
ni rabe isin bith ní dognethe in n-eret sin léu acht cluchi & céti & ánius & aibinnius.
longad & tomailt conid de sin atát na trenae samna sechnón na hErend.
Fechtas and tra fertha óenach la hUltu i mac Maig Murthemni.
ba hairi no fertha leu fo bith tabarta do chách a chomraime & a gascid do grés cecha samna.
Ba bés leu dano di ág inna comraime ferthain ind óenaig .i. rind aurlabra cech fir no marbtais do thabairt inna mbossán.
dobertis aurlabrai na cethrae do ilugud na comram hi sudiu & dobered cách a chomram and sin ós aird acht bá cách ar úair.
is amlaid dognítis sin a claidib fora slíastaib in tan dognítís in comram.
arimsoítis a claidib friu in tan dognítis gúchomram. Deithbir ón ar no labraitis demna friu dia n-armaib conid de batir comarchi forro a n-airm.
Tancatar Ulaid uli dochom ind oenaig acht dias namma .i. Conall Cernach & Fergus mac Roig.
Ferthair a n-óenach ol Ulaid ni firfider ol Cu Chulaind co tí Conall & Fergus fo bíth ba haiti dó Fergus & ba comalta Conall Cernach.
Asbert Sencha iarom.
imberthar fidcella dún coléic & caniter drechta & agat clesamnaig.
Dogníther iarom aní sin.
A mbátar and iarom tairnid enlaith forsin loch ocaib.
ní batar i n-Ére énlaith ba caíni.
Batar imtholtanaig na mná imna heónu imdarubart fair.
Gabais cách dib immarbaig a mmuin a celi im gabail na n-én.
Asbert Ethne Aitencáithrech ben Conchobair asagussim én cechtar mo da gúaland dind énlaith ucut.
Assagussem uli ol na mná aní sin.
Má gabtair do neoch is damsa cetagébthar ol Ethne Inguba ben Con Culaind.
Cid dogénam ol na mná.
ni handsa for Leborcham ingen Oa & Adairce rigasa úaib do chuinchid Con Culaind.
Luid iarom Coin Culaind & asbert fris.
is ail dona mnáib ind eoin ucut úatsiu.
Atetha a claideb do imbirt Ni fogbat merdrecha Ulad a n-aill acht foraim én dóib do thabairt fornd indiu.
Ni cóir duit ém for Leborcham fúasnad friu ár is triut atá in tres anim fil for mnáib Ulad .i. guille.
arit é téora anmi fil for mnaib Ulad .i. cluíne & minde & guille. ár cech ben ro charastar Conall Cernach.
ba clóen cach ben dano ro charastár Cúscraid Mend Macha mac Conchobair dobered forminde fora erlabrai atá samlaid.
cech ben ro charastar Coin Culaind no gollad iarom a rosc fo chosmailius Con Culaind & ara seirc ar bá dán dosom in tan ba n-olc menma no slocad indala suil conna roched corr inna chind.
Dotéirged indala n-aí immach commeit chori cholbthaigi.
Indel dún in carpat a Laich ol Cu Chulaind.
Indlis Lóeg iarom in carpat & téit Cu Chulaind sin carpat.
ataig taithbéim dia claidiub dóib co ruildetar a mbossa & a n-eti dind usciu.
Nos gaibet uli iarom & dosbertatatár leo.
fodailset dona mnáib conná rabi ben nád rissed dá én diib acht Ethne Ingubai a hóenur.
Tánic de iarom coa mnaí fessin.
Is olc do menma ol Cu Chulaind fria.
Ní holc ol Ethne.
úair is uaim fodailter doib.
Is dethbir dait ol si ni fil diib mnaí nachit charad no ná beth cuit dait.
Uair mád messi ni fil cuit do nách ailiu inniumsa acht duitsiu th'óenur.
Nábad olc do menma trá ol Cu Chulaind dia tísat eóin Mag Murthemni lBoind in da én ba haildem dib duticfat.
Nibo chían iarom co n-accatar da én forsind loch & rond dercóir etorro.
Cansit ceól mbec.
Torchair cotlud forsin slóg.
Atraig Cu Chulaind a ndocum.
día coistithe frim or Láeg & ol Ethne ní rigtha chucu.
aritá nách cumachta fora cul na n-én sa atethatár eóin damsa chena. In dóig bát dom éligudsa ón ol Cu Chulaind.
Gaibthi cloich isin tailm a Loíg.
Geibthi Lóeg íarom cloich & dobeir isin tailm.
Dosleci Cu Chulaind cloich foraib.
Focairt imroll.
Fe amae ol se.
Gaibid cloich n-aile.
Dosleic dóib & luid seocu.
Am trúsa tra ol se ó gabussa gaisced niro la imroll mo urchur cussindiu.
Fochairt a chroísig forro co lluid tré scíath n-ete indala heóin la sodain.
Lotair foa lind.
Dotháet Cu Chulaind iar sin co tard a druim frisin liic & ba holc a menma leis & dofuit cotlud fair.
Co n-accai in da mnaí cucai.
Indala n-ai brat úaine impe.
Alaili brat corcra cóicdíabail im sude.
Dolluid in ben cosin brot úane chucai & tibid gen fris.
dobert béim dind echfleisc dó.
Dotháet alaili cucai dano & tibid fris & nod slaid fón alt cétna.
batar fri cíana móir oca sin .i. cechtar dé immasech cucai beus dia bualad combo marb acht bec.
Lotir úad iarom Arigsitar Ulaid uli aní sin & asbertatár ara nduscide.
Acc ol Fergus nachi nglúasid res atchi.
Atracht iarom trena chotlud.
Cid dotrónad ol Ulaid fris.
Niro fet iarom a n-acallaim.
Nom berar for se dom sergligu .i. don Teti Bricc.
naba do Dún Imrith.
ldo Dún Delca.
Not bertar do saigid Emiri do Dún Delca for Láeg.
Aicc ol se mo breith don Teti Bric.
Berair ass iarom co mboí co cend mbliadna isin magin sin cen labrad fri nech etir.
Lathi n-and resin tsamfuin aile cind bliadna.
A mbátar Ulaid imbi isin taig .i. Fergus etir & fraigid.
Conall Cernach etir & crand.
Lugaid Reóderg etir & adart.
Ethne Ingubai fria chossa.
A mbatar iarom fón samail sin tánic fer chucu isa tech & dessid forsind airiniuch na imdai i mboí Cu Chulaind.
Cid dottucai and sin ol Conall Cernach.
Ni handsa ol se.
Mád ina sláinti ind fir fil sund robad chomairche ar Ultaib ulib.
inid i lobrai & i n-íngás dano atá is móo de as comairche airthiu.
Ní agur nech iarom uair is dia acallaim dodeochad.
Tathut fáelte ni áigther ní ol Ulaid.
Atraig iar sin inna sesam & gabais doib inna rundu sa sis iarom.
A Cu Culaind fot galar nibo sirsan in t-anad not ícfitís díamtis lat ingena Aeda Abrat Asbert Li Ban i mac Maig Cruaich bís for deis Labrada Lúaith robad cridiscel la Faind coibligi fri Coin Culaind Robad inmain lá mád fír ricfed Cu Chulaind mo thir ra mbiad arcat & ór ro mbiad mór fina do ól Diammad chara dam co se Cu Chulaind mac Soalte i n-atconnarc ina súan bes atcoad cena slúag I mac Maig Murthemni sunt tess aidchi samna nib amles domficfe uaimse Li Ban a Cu Chulaind cot galar.
a Cul.
Coich thussu ol iat.
messi Óengus mac Áeda Abrat ol se.
Luid úadib iarom in fer & ni fetatar cia deochaid lcan donluid.
Atraig æu æhulaind ina sudi iarom & labrais iar sin.
Bá mithig ém ol Ulaid aní sin isnith cid a ndotrónad.
Atconnarc ém ol se aislingi immón samain innuraid.
Adfét dóib uli amal atchonnairc.
Cíd dogentar di sund a popa Choncobair ol Cu Chulaind.
Dogéntar ol Concobar orta co rís in corthe cétna.
Luid Cu Chulaind ass iarom coránic in corthe co n-accai in mnaí bruit úani chucai.
Maith sin a Cu Chulaind ol si.
Ní maith dún ém cid for túrusi chucund innuraid ol Cu Chulaind.
Ní du for fogail ém ol si dodeochammárni acht is do chuinchid for caratraid.
Dodeochadsa ém dot acallaimsiu ol in ben o Faind ingin Aeda Abrat ros léci Manandan mac Lir.
dorat seirc duitsiu iarom.
Li Ban dano m'ainmse féin.
Timarnad duit iarom óm céliú o Labraid Luathlam ar claideb.
Dobéra deit in mnai ar debaid n-óenlai leis fri Senach Síaborthe & fri Ecdaig n-Iúil & fri Eogan n-Inbir.
Nim tha maith em ol se do chath fri firu indiu.
Bid gar úar aní sin or Li Ban.
Bía slan & doformastar deit a ndotesta dit nirt.
Is denta dait ar Labraid anIsin ar is e láech as dech di ocaib domain.
Cisi airm hi taside for Cu Chulaind.
Itá i mac Maig Mell ol si.
Is ferr damsa techt leth n-aill ol ind ingen.
Táet Laeg lat ol Cu Chulaind d'fis in tiri asa tudchad.
Taet iarom o Li Ban.
Lotar iarom co rancatar co airm i mboí Fand.
Tic iarom Li Ban dia saigid Loíg & geibthi ar gúalaind.
Ni raga ass tra a Loig ol Fand indiu i mbethu acht manit ainge ben.
Nibo ed as mó ro gnathaigsem dún custrathsa for Loeg bancomarchi.
Appraind & bithappraind nach hé Cu Chulaind fil it richt indossa or Lí Ban.
Bád maith limsa dano combad hé no beth and for Láeg.
Lotar ass iarom co rancatar tóeb na indse.
Co n-accatar in lungine crédume forsind loch ara cind.
Tiagait íarom isin lunga & tíagait isin n-insi & lotar do dorus tige co n-accatar in fer chuchu is and asbert Lí ban fris Cate Labraid Luath lám ar claideb as cend mbuden mbúada.
búaid úas chret charpait glinni dercas rinni ruada.
Frisgart dissi in fer iar sin co n-epert so fria.
Atá Labraid luithe cland nibá mall bid imda.
tinol catha cuirther ár diambá lan Mag Fidgae Tíagait iarom isa tech co n-accatar tri cóechto imdad istig.
tri coícait ban indib.
Fersait ule faelti fri Lóeg.
Is ed asbertatar ulí fris.
Fo chen duit a Loig di ag neich las tudchad & o tudchad & dit dáig fesni.
Cid dogena fechtsa a Loig for Lí Ban in raga do acallaim Fainde coléic.
Ragat acht co fíasur in n-airm atá.
Ni handsa.
Atá i n-airicul fo leith ol Lí Ban.
Lotar iarom día hacallaim.
feraisside fáelte friu fon innas cétna.
Fand didiu ingen Áeda Abrat .i. áed tene is hé tene na súla in mac imlesen.
Fand iarom ainm na dére dotháet tairis.
Ara glaini ro ainmniged disIsin & ara coími ar ní boí isin bith frisa samailte chena.
In tan mbátar and iarom co cúalatar culgaire carpait Labrada dund insi.
Is olc menma Labrada indiu ol Li Ban.
Tíagam día accallaim.
Tíagait ass immach.
ferais Li Ban faelti fris.
co n-epert.
Fo chen Labraid Lúath lam ar claideb comarbae buidne snede slegaige slaidid scíathu scailid gou créchtnaigid curpu gonaid sóeru saigid oirgniu aildiu innaib manraid slúagu sreid muíne fobartach fían fo chen.
fo chen Labraid.
Nis frecart Labraid beus & asbert ind ingen atheruch.
Fo chen Labraid Lúath lam ar claideb augra urlam do rath rurtech do chách saigthech do cath créchtach a thóeb cundail a bríathar brigach a chert cartach a flaith laimtech a des diglach a gus.
tinben laeochu Labraid fo chen.
Niro regart beus Labraid canaidsi laíd n-aili affridissi.
Fo chen Labraid Lúath lam ar claidem láechdu ócaib uallchu murib manraid gossa.
gniid cathu críathraid ócu tocbaid lobru tairnid triunu fo chen Labraid.
Ní maith a n-asberi a ben ol inti Labraid conid and asbert.
Ni ual na húabur dam a ben nach ardarcnid mellchai mescthair ar cond rechmi cath n-imrind n-imda n-imamnas imberta claideb nderg ar dornaib desaib tuathaib ilib oenchridiu Echdach Iúil nitan bi nach n-úall.
ni uall ní uabar dam a ben.
Bad maith lat do menma tra ol in ben or Li Ban fris atá Lóerg ara Con Culaind sund & timarnád duit úad doticfa slóg úad.
Ferais Labraid faelti fris iarom a n-asbert.
Fo chen duit a Laíg fo bíth na mná las tánac & in cháich o tudchad.
Dó duit do tig a Laíg or Labraid & ragaid Lí Ban it díaid.
Tic Laeg ass iarom co Emain & adfet a scéla do Choin Culaind & do chach olchena.
Atraig Cu Chulaind iar sin na sudi.
dobert láim dara agid & acallais Láeg co glé & ba nertiti leis a menma na scéla adfiadar do in gilla.
Baí dano terchomrac oc crethri ollchoecedaib Herend ind inbaid sin dús in faigbitis nech bad toga leo dia tibertis rígi n-Erend.
Úair bá holc leo tilach airechais & tigernais Herend .i. Temair a bith cen rechtgi ríg & bá olc léo na túatha cen smacht rig oc cocertad a cotrebi.
Ár bátar fir Herend cen smacht ríg forro fri re mbliadna iar ndith Conaire i mac Brudin Dá Derca cussin mórdail sin cethri cóiced n-Erend hi Temraig na rig hi tig Erc meic Corpri Niad Fer.
At íat so im ríg bátar isin dail sin .i. Medb & Ailill.
Cú Roí & Tigernach Tétbannach mac Luchtai & Find mac Rossa.
Ní dentais iarom ind fir sea comairli ríg fri Ultu fo bith ar is d'óenóentaib bátar ind fir se hi cend Ulad.
Dognither iarom tarbfes leo and sin co fíastais esti cía día tibertais rigi.
Is amlaid dognithe in tarbfes sin .i. tarb find do marbad & óenfer do cathim a satha día eóil & da enbruthi.
cotlud dó fón saith sin.
ór firindi do cantain do cethri drudib fair & atchíthe dó i n-aslingi innas ind fir no rígfaide and asa deilb & asa turascbail & innas ind oprid dognith.
Díuchtrais in fer asa chotlud & adfíadar a res dona rigaib .i. móethoclaech sáer sonairt co nda cris derca tairis & sé os adart fir i sirc i n-Emain Macha.
Faiditir iarom techta frisin co Emain.
Is and sin bátar Ulaid ina turchomruc im Choncobor i n-Emain in tan sin & Cu Chulaind ina seirgligu and.
Atfiadat a scéla do Choncobor & do mathib Ulad olchena.
Fil linni mac sáer soceneoil fon samail sin ol Concobar .i. Lugaid Réoderg mac na tri Find Emna dalta Con Culaind fil os adart na himda thall amne oc urgartigud a aiti .i. Con Culaind fil hi sirg.
Atraig Cu Culaind andaide & gebid for tecosc a daltai conid and asbert.
Nirbat taerrechtach debtha dene dóergairce.
Nirbat díscir dóichlech díummasach.
Nibbát ecal ocal opond esamain.
Nipát tairne ó main mandartha mesctha.
Nibat dergnat colla coirme hi tig rurech.
Nibat ilfurig im írad n-echtrand.
Ní sáis daine dochla díchumaing.
Ní íadat iubaili for étechu ail.
Airliter cumni cóich cormarbai cré.
Cuibsigter sencaid sin co firinne fiu hit fíadnaisi.
Finnatar bethamain brathir scéo mbroga.
Mrogatar genelaigi gesci úa geniter gein.
Gairter bi beoaigter fri oethu.
airm irro trebsat mairm.
Maínigter comarbai fora thechtu thoich.
Tocumlúat anfini coa nemthe nert.
Ni fresnesea co labur.
Ni aisneisea co glórach.
Ní fuirse.
Ní chuitbe.
Ní faitchither senori.
Nipá mithomtinach o neoch.
Ní géis co ansa.
Ni ettis nech cena domanches.
Caínoís.
Caínéra.
Caínairlice.
Bát umal múnta ó gáethaib.
Bat cumnech coisc ót senaib.
Bát seichmech ríagla athardai.
Nipat úarcraidech im chardiu.
Bat gusmar im naimtiu.
Nipa frithenech debtha hit ilchomraicib.
Nirbat scelach athcossanach.
Ni faisce.
Ni thaisce ní.
Níba torba.
Consecha do cursachad i ngnímaib antechtai.
Ni chomainse th'irinne ar thoil daine.
Nibát athboingid ar narbat aithrech.
Nibat comromach ar nábat miscnech.
Nirbat lesc ar narbat meirb.
Nirbat roescid arnabat doescair.
Ardotchuibdig fri sechem na mbriathar sin a meic.
Is and asbert Lugaid inso sis fri Coin Culaind.
Ed as mait a mbith ule arin festar cach dune noco teseba ní de firfaider mádurise.
Luid Lugaid iar sin frisna techtaib co Temraig & gongarar garm rigi dó & fais hi Temraig ind aidchIsin & luid cach dia mennut iar sin.
Imthusa im Con Culaind iss ed adfíastar sund coleic.
Do duit uaim a Laíg for Cu Chulaind co airm hi ta Emer & innis condat mná sidi rom thathigset & rom admilset & apair fria is ferr a chách itosa & táet dom indnaigid.
is and asbert in gilla oc nertad Con Culaind inso.
Mór espa do láech laigi fri súan serglige.
ardonadbat genaiti .i. mna áesa a Tenmag Trogaigi. .i. a Maig Mell condot rodbsat condot cachtsat condot ellat eter briga banespa.
Diúchtra .i. erig a terbaig andregoin .i. a galar ban sidi ar dotáet do lochbriga .i. do laechbriga eter argaib .i. anradaib erritib.
condot rudi sudi n-óg.
condot chellti .i. co nderna condot chiúrthi margnímu.
Día focart lúth Labrada a fir rudi atraí coropat mor.
mór e.
Téit in gilla iar sin co airm i mboí Emer & adfét amal boí Cu Chulaind.
Olc duitsiu a gilli for si ar is tú taithiges in síd cen feib íca do tigerna d'agbáil lat.
Truag d'Ultaib for si cen sirthin a márica.
Diambad Conchobur credbaigte lFergus ni thastar súan lConall Cernach tabsat crechta is Cu Chulaind cobarthe.
Cachainsi iarom laíd la sodain fon cruth sa.
A meic Riangabra fó rír cid menic imthigi in síd ní moch doroich let ille icc meic delba Dechtere Trúag d'Ultaib co lín garta eter aite is chomalta cen siriud in domain duind d'ícc a carat Con Culaind Mád Fergus no beth i ssúan dá n-iccad aicned oendrúad ní bíad mac Dechtere i fos co fagbad drui dia tomos Díambad hé Conall chena fris mbetís crechta is cneda no sirfed in Cú in mith mbras co fagbad liaig da leges Mád do Láegaire Búadach tísad ág bád imuallach no sirfed Herind na n-íath d'íc meic Connaid meic Iliach Dambad do Cheltchar na celg tísad súan & sírserg robad astrach aidchi is lá eter sídaib Setantá.
Dámbad Furbaidi na fían no beth i llige lanchían no sirfed in domon ndron co fagbad a thesarcon Atbathsat slúaig síde Truim ro scarsatar a morgluind ní thét a ccu dar cona o ro gab súan síthbroga Uchan do galur nom geib ó Choin cherda Conchobair isáeth rem chridi is rem cnes día tísad dím a leges.
Uchan is crú mo craide serg for marcuch in maige conna toraig sund ille d'óenuch Muge Murthemne Is de ná tic a hEmain dáig na delba ron dedail is merb is is marb mo guth dáig atasom fó drochcruth Mí & rathe & bliadain cen chotlud fó chomríagail.
cen duini bad bind labra ní chúala a meic Riangabra a meic Tanic Emer rempi co hEmain iar sind d'innaigid Con Culaind & dessid issind imdaí i mbaí Cu Culaind & ro baí cá rád is mebul duit or si laigi fri bangrád.
Uair dogénad galar duit sirligi & baí ca acallaim & ro chan laíd Erig a gérait Ulad rod dúsci suan slán subach deci ríg Macha mo cruth nit leci re rochtolud Deca a gúalaind lán do glain déca a churnu co comraim déca a chairptiu cinnit glend déca a rretha fían fidchell Déca a churadu co mbríg déca a ingenraid n-ardmín déca a rígu rem n-aga déca a rignu dermára Déca tossach gemrid gluair déca cach ingnad ar n-úair déca let iss ed fótgní a fuacht a fot a hamlí Is meth ní maith cotlud trom is mertan ar n-écomlond is loim for saith suan hi fat tánaisi d'éc éccomnart Ro dusig suan síd ar n-ól telci ri robruth romór ilar mbriathar mbláith rot char érig a gerit Ulad.
erig.
a Atracht iarom Cú Chulaind iar sind & dorat laim dara agid & ro chuir a mertnigi & a tromdacht de & atracht iar sin & tanic remi iar sin co mboí i n-Airbi Roír.
Co n-acca chuci iar sin Li Ban & ro ráid ind ingen friss & baí oca thócuriud din tsíd.
Cisi airm hi tá Labraid ol Cu Chulaind.
Ni handsa ol si.
Atá Labraid for lind glan día n-aithiget buidni ban níba scíth let techt día tuaid mád ar fis Labrada Luaith Laínid tech a des tindben cét eolach inti asidfet corcair co n-aldi datha samail grúadi Labrada Crothid conchend catha ceirp fiada chlaidib thana deirg bruid idnu buden mbáeth brisid scíathu lenna laech Li sula a chnes isin tres ni mairnd cairdiu a forámles inrice feraib side fer ro selaig mór mile Láechdu ocaib amru scéoil rosiacht tír echach Iuil folt fair amal flesca óir bolad fína lía anóil Amru feraib fúabair nith is garg fri cíana cocrích riadu curach & graig sech inis hi tá Labraid.
Fer co n-ilur gním dar ler Labraid Lúath lam ar claideb ni fuband conroithi de is fulang súain sochaide Srian muinci dergóir fria graig & nocon ed nammá turid airgit & glain iss ed fil is tig hi ta ata Noco ragsa ar Cú Culaind ar cuiriud mná ticed iarom ar ind ingen Lóeg and sút d'is cech réta.
Tiat iarom ar Cú Culaind.
Atralacht Lóeg iarom lasin n-ingin & dochuatar do Maig Lúada & don Biliu Buada & dar Oenach n-Emna & i n-Óenach Fidga & is andside baí Áed Abrat cona ingenaib.
Feraid Fand failte fri Lóeg.
Cid dia mbaí Cu Chulaind cen tíachtain or si.
Nirbo ail leiss tiachtain ar banchuriud & dano co finnad inn uaitsiu rosiacht fis dó.
Is uaim ar si & ticed co lúath diar saigid ar is indiu curthir in cath.
Luid Láeg atheroch co airm i mboí Cu Chulaind & Fand malle fris Cinnas sin a Loíg ar Cu Chulaind.
Ro frecair Láeg & ro radi is mithig techt ar se uair ita in cath oca ferthain indiu & is amlaid roboí oca rád & ro chan laíd.
Ranacsa rem rebrad ran bale ingnad ciarbo gnád connici in carnd fichtib drong hi fúar labraid lebarmong Co fuarusa hé sin charnd ina sudi mílib arm mong buide fair alli dath ubull oir ocá íadad Corom aichnistar iaraim a lleind chorcra coicdiabail atbert rim in raga lim don tig hi fail Faelbe Find Atát na dá rig is tig Failbe Find & Labraid tri .i. im chechtar dé is é lín inn óentaige lepad na leith deiss & .i. airides .i. lepad na leth chlí
l aeridi Colba do lepthaib cróda úatne finna forórda is si caindell ardustá in lía lógmar lainerdá.
Atat arin dorus tíar insinn aith hi funend grían graig ngabor nglas brec a mong is araile corcordond Atát arin dorus sair tri bile do chorcor glain dia ngair in énlaith búan bláith don macraid assin rígráith Ata crand i ndorus liss ni hétig cocetul friss crand airgit ris tatin grían cosmail fri hór a roníam Atat and tri.
xx crand comraic nad chomraic a mbarr biatar tri do cach crund do mes ilarda imlum Atá tipra sin tsíd thréll cona tri .i. breclend & delg óir cona li i n-óe cecha breclenni Dabach and do mid medrach oca dáil forin teglach maraid beós is búan in bes conid bithlan do bithgrés Ita ingen is tig trell ro derscaig do mnaib Érend co fult budi thic immach is sí alaind illánach In comrád doní ri cách is alaind in ingnath maidid cridi cech duni dia seirc is dia inmuni Atrubairt ind ingen trell coich in gilla na haichnem masa thú tair bic i lle gilla ind fir a Murthemne Dochúadusa co foill foill rom gab ecla dom onóir atbert rim in tic ille oenmac dígrais Dechtere Mairg ná dechaid o chíanaib & cach icá iarrair co n-aiced immar ita in tech mór atchonnarcsá Dambad lim Ériu ule & ríge Breg mbude dobéraind ní láthar lac ar gnais in bale ránac.
ranac Is maith sin ar Cú Culaind.
Is maith ar Lóeg & is cóir dul día ríachtain & is maith cach ní issin tír sin & is and asbert Loeg beós frisseom ic innisin oibniusa in tsída.
Atconnarc tír sorcha sáer inná ráiter gó ná cloen fil an rí rúamna buden Labraid Lúath lam ar claideb.
Oc techt dam dar Mag Lúada dommárfas Bili Búada ro gabus i mac Maig Denna la dá natraig imchenna Is and atrubairt Lí Ban isin baliu i rrabammar robad inmain lem in firt diambad Chú no bet it richt Alaind bantrocht búaid cen chacht ingena Áeda Abrat delbad Fainne fúaim co llí ni roacht rígna ná rí Atber úair is lim ro clos sil n-Adaim cen imarbos delbaid is Fainne rem ré na fil and a llethete Atconnarc láechu co lli co n-armmaib ic imdibí atconnarc étach ndatha nocon erred anflatha Atconnarc mná féta ic fleid atconnarc a n-ingenraid atconnarc gillu glána oc imtecht ind fiddromma Atconnarc áes ciúil is tig ic aerfitiud dond ingin manbad a lúas tísa ammach domgentais co hétréorach Atconarc in cnoc ro buí alaind ben Eithne in gubai acht in ben atberar sund beres na slúagu asa cund.
atconnarc
Luid Cu Chulaind lee iarom is tir & bert a charpat les co rancatár in n-insi.
Feraib Labraid fáelti fríu & fersi in bantrocht uli & ferais Fand dano fáelti sinredaig fri Coin Culaind.
Cid dogentar sund hifechtsa ol Cu Chulaind.
Ni handsa or Labraid iss ed dogenam regmai coro lam cor imón slúag.
Tíagait ass iarom co rancatar tor na slúag & co rolsat súil tairsiu.
bá dirim leó in slúag Eirg ass hifechtsa ol Cu Chulaind fri Labraid.
Luid Labraid ass iarom & anais Cu Chulaind ocon tslóg.
Fanócrat in da fiach druiidechta dogensat in tslúaig.
Is doig ol in slúag in ríastartha a Herind iss ed terchanait ind fiaich.
Dossennat in tslúaig iarom conná fúair ined leó is tír.
Dotháet Eochaid Iúil iarom do inlut a lam don tiprait matain moch.
Atconnairc Cu Chulaind iarom a gualaind tresin cochull.
Doléci gai dó co luid trít.
ro marb tríar for trichait díb a oenur.
Tofobairt iar sin Senach Siabortha & ferait morgleó & marbthus Cu Chulaind iarom.
Tic Labraid iarom & mebais riam forsna slógu.
Ro gáid Labraid dó anad dind imguin.
Atagamar tra for Loeg in fer d'imbirt a ferci fornd úair nach lór leis di cath fúair.
Tiagar for Lóeg & inliter teora dabcha úarusci do dibdúd a brotha.
In cetna dabach i tét fichid tairse.
In dabach tanaise nis fodaim nech ara tes.
In tres dabach is comse a tes.
In tan atconcatar na mná Coin Culaind is and cáchain Fand inso.
Segda cairptech docing rot cesu amulach is óc.
alaind lúadam luades blai fescur iar n-óenuch Fidgai Ni céol side séol fodgain is fordath fola fil fair.
cronan canas chreit focanat roith a ch Eich fil fó charput glinne an frim céin córda sille.
ni fúair a samail di graig it lúathidir gaíth n-erraig.
Imbeir cóic deich ubull óir ós clesit fora anóil.
ni fúair a samail di rig eter mín & anmín.
Fil i cechtar a da grúad tibri derg amal crú rúad tibri uani tibri g tibri corcra dath n-étrom Fil secht suilse ara rusc ni scél fácbala hi lusc.
imdenam súla saire abratchair duba daile Fil fora chend cid fó fer atchlos fo Érind imbel.
tri foilt ni hinand a nd th gilla oac amulach.
Claideb russi roindes crú cona imdurnd airgdidú.
sciath co mbualid óir budi & co mbil findruini Cingid iar firu in cach tind imthéit i n-ág i n-eslind.
ni fil do bar laechraid laind as chosmail fri Coin Culaind.
Cu Chulaind dotháet ille in t-ócláech a Murtemne.
is íat dorat sund hi fat ingena Aeda Abrat Bróenán fola fota fland la toeb crand comarda dé ilach uallach uabrech ard la gol mairg fri síabru sé.
segda Ferais Li Ban faelti fris iar tain conid and asbert inso sís.
Fo chen Cu Chulaind torc .i. rí torachtaide mál mór Maigi Murthemni már a menma míad curad cathbúadach cride níad nertlia gaíse flandrúad ferci aurlam fri firecrat lath ngaile Ulad alaind a lí lí sula do andrib is fo chen.
fo chen.
Ceist cid doronais a Cu Chulaind or Li Ban fris.
is and asbert Cu Chulaind andaide Tarlucus urchur dom sleig i ndúnad Eogain Inbir nocon fetur sochla set in buaid dorignius lin bet Cid ferr cid messu dom nirt co sse ni tharlus dom chirt urcur anfis fir hi céo bes na n-árlaid duni beo Slog find forderg formnib ech domroipnitar forom leth munter Manandan meic Lir cotagart Eogan Inbir Immimrous cipe cruth in tan tánic mo lanlúth oenfer dia tricha cet conda rucus dochom n-éc Rochuala cneit Echach Iúil i socraidi labrait biuil mad fir co fír bes nip cath in t-urcur ma tarlacad.
tarlucus Foíd Cú Culaind iar sin lasin n-ingin & anais mís ina farrad.
celebraid hi cind mís di & atbertsi frissium in bale ar si atberasu frimsa dul it choimdáil ragatsa & is and dorónsat comdáil ic Ibur Cind Trachta.
Ro innis do Emir aní sin.
Dorónta scena acciside do marbad na ingine.
Tánic & cóeca ingen lee connici in comdáil.
Is and ro boí Cu Chulaind & Lóeg oc immirt fidchilli & níro airigset na mná chucu.
Is and ro ráthaig Fand & asbert fri Lóeg.
Fégsu a Laíg aní atchiusa.
Cid insin ar Lóeg.
Dercais Lóeg & is and ro radi ind ingen inso .i. Emer Fég a Lóig dar th'eis oc coistecht frit filet mná córi ciallmathi co scenaib glasgéraib ina ndeslamaib co n-ór fria n-uchtbrunnib cruth caín atchichither amal tecait láith gaile dar cathcairptiu glé rosoí gné Emer ingen Forgaill.
Nít ágara ar Cu Chulaind & nícon tora etir.
Tairsiu isin creit cumachta lasin suidi ngríanda form dreichsea fodéin ar dothesarcainbsea ar andrib ilib imdaib hi cetharaird Ulad ar cía nos baigea ingen Forcaill a hucht a comalta in gním co cumachta bés ní lim lámathair.
Asbert beós Cu Chulaind Not sechaimsea a ben amal sechnas cách a chárait ní rubimsea do gae crúaid crithlamach nach do scían tím thanaidi nách t'ferg treith timaircthech ar is mórdolig mo nert do scor ó nirt mná.
Ceist trá ar Emer cid fódruair latsu a Chú Culaind mo dímiadsa fíad andrib ilib in chuichid & fíad andrib ilib na Hérend & fíad áes enig archena ar is fót clith tánacsa & fo ollbríg do tharisen ar cia not bagea uall ollimresan bés nípad rith latsu mo lecunsa a gillai cía no trialltá.
Ceist tra a Emer ar Cu Chulaind cid arna leicfideá damsa mo denus i ndáil mná ar chetus in ben sa is sí in glan genmnaid gel gasta dingbála do ríg ilchrothaig ind ingen sin do thonnaib dar leraib lánmóraib co ndeilb & écosc & sóerchenel co ndruni & lamda & lamthorud co ceill & chond & cabsaidecht co n-immad ech & bóthánte ar ní fil fo nim ní bad tol ria cóemchéle na dingned cía no comgelltá.
a Emer ar se ni faigebasu curaid caín crechtach cathbúadach bádam fiusa.
Bes ar Emer nocon err in ben día lenai.
Acht chena is alaind cech nderg is gel cach nua is caín cech ard is serb cach gnáth.
caid cech n-écmais is faill cech n-aichnid co festar cach n-eólas.
A gillai ar si ro bámarni fecht co cátaid acut & ni bemmís dorisi diambad ail duitsiu & robo dograch Dar mbrethir tra ar se isatt ailsiu damsa & bidat ail hi céin bat béo.
Mo lecudsa didiu ol Fand.
Is coru mo lecudsa ar Emer Náthó or Fand messi leicfidir and & is mé ro baeglaiged o chéin & forópair oc dogru & oc domenmain móir ar bá nar lée a lécud & dul día tig a chétóir & ro buadir in rograd hí dorat do Coin Chulaind & is amlaid ro boí oc dogru & doroni in laid sea.
Messe ragas for astur ce dech lim ar mórgestul cé tara nech lín a blad ropad ferr lim tairsem Robad ferr lim bith hi fus dobér fót laim cen dobus ná dula cid ingnad lat co gríanan Áeda Abrat A Emer is lat in fer & ro mela a deigben aní ná roich lam cid acht is écen dam a dútracht mor fer ro boí com iarraid eter chlitar is diamair noco dernad ríu mo dál dáig is misi rop irán Mairg dobeir seirc do duni menes tarda dia airi is ferr do neoch a chor ass mane chartar mar charas Cóeca ban tánac ille a Emer án foltbuide do tascrad ar Faind ní fó is dá marbad ar andró Atat tri .i. rim la do mnaib aille oentamá acum i ndún immalle noco treicfitis messe.
mese.
Iar sin ro fallsiged do Manandan aní sin .i. Fand ingen Áeda abrat do bith i n-ecomlund ic mnaib Ulad & a bith coa lécud do Choin Chulaind.
Tanic iarom Manannán anair do saigid na hingini & ro boí ina fíadnaise & níro rathaig nech díb aní sin acht Fand a hoenur& is and sin ro gab etere móir & drochmenmain in n-ingin oc fegad Manandán & dorigni laíd Mac Lonan Mían mná Tethrach .i. badb a tenid .i. gae & arm slaide sethnach .i. táeb iar sodain.
suba .i. fuil luba .i. corp fo lubaib .i. fó feraib ugail .i. súli troga .i. cend dír drogain .i. fíaich Fégaid mac laechraidi Lir do maigib Eógain Inbir Manannán úas domun dind ro boí tan rop inmain lim Mád indiu bá digrais núall ní charand mo menma múad is éraise in rét in tserc téit a héol cen immitecht Lá ro bása & mac Lir hi ngrianan Dúni Inbir ropo dóig lind cen anad noco bíad ar n-imscarad Danam thuc Manannan mass robam céle comadas noco berad orm ria lind cluchi erail ar fidchill Danam thuc Manandan mass robam céle comadas dornasc d'ór aromthá thuc dam i llúag m'imdergthá Baí acum dar fraech immach .i. ingen illdathach doratus dó .i. fer centar in .i. ingen Cetra .i. cen miri iss é lucht inn óentigi da .i. fer sonmech slán dá .i. ban find follán Atchíu dar in muir i lle nín acend nach meraige marcach in mara mongaig enand do sithlongaib T'imthecht seochainni co se ni acend acht sídaige maraid do chiall cech slúag séim cía beit úait i n-etercéin Mad messe bá dethbir dam dáig at báetha cialla ban intí ro charus co holl domrat sund i n-ecomlond Celebrad dit a Chú chain aso sind uait co sochraid cén co tísam dútracht lind is ard cech recht co himchim Érgeseo mithig damsa atá nech risnid andsa .i. risnad dolig is mór in tócosol tra a Laíg a meic Ríangabrá Ragat rim chéli fodéin dáig noco dingnea m'amréir nár apraid is ceim i cleith mád alic duibsi fegaid.
fegaid.
Atracht ind ingen iar sin i ndíaid Mannannan & ro fer Manannan faelti fria.
asbert maith a ingen ar se in oc urnaidi Con Culaind bía fodechtsa lin limsa doraga.
Dar ar mbrethir ém ol si fil uaib nech bad ferr lim a chéli do lenmain.
acht ar si is letsu ragatsa & ni irnaidiub Coin Culaind ar rom thréc & araill and dano a degduini ní fil rígain catamail acotsu.
ata autem la Coin Culaind.
Ó'tconnairc im Cu Chulaind in n-ingin ic dula úad co Manannan ro ráid fri Lóeg.
Crét sút ar sé.
ni handsa ar Lóeg Fand ic dul la Manannan mac Lir ar ncorb álic duitsiu hí.
Is and sin tra ro ling Cú Chulaind tri ardlémend & tri deslemend Lúacra co rrabi fri ré fotá cen dig cen bíad sechnon na slebte & is and no chotlad cech n-aidchi for Sligi Midluacra.
Dochoid trá Emer do saigid Concobair co hEmain & ro innis dó Cú Chulaind amal ro boí.
Ro faíd Conchobor filedu & áes dána & drúdi Ulad dia saigid co fastaitis & co tuctais co hEmain léo hé.
Ro triallsom dano in n-áes ndána do marbad.
Ro chansatside brechta druidechta ina agid coro gabait a chossa & a láma conos tanic trell dia ceill.
Ro boíseom dano oc cuingid digi chucu iar sin.
Tucsat na druíd dig ndermait dó.
Amal atib in dig nirbo chumain laiss Fand & cech ní doroni.
Tucait dano deoga dermait a héta do Emír ar nirbo ferr ro boí.
Ro croth dano Manannan a brat eter Coin Culaind & Faind connaro chomraictís do grés.
Conid taibsiu aidmillti co Choin Chulaind la háes sidIsin ar ba mór in cumachta demnach ria cretim.
ba hé a méit co cathaigtis co corptha na demna frisna doínib & co taisfentais aíbniusa & díamairi dóib.
amal no betis co marthanach is amlaid no creteá doib.
Conid frisna taidbsib sin atberat na haneolaig síde & áes síde.
