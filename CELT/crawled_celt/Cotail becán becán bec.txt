Cotail becán becán bec:
Díarmait's sleep Cotail becán becán bec úair ní h-ecail duit a bec a gille día tardus seirc a meic uí Duibne a Díarmait
Cotail-si sunn go sáim sáim a uí Duibne a Díarmait áin do-génsa t'foraire de a meic uí delbda Duibne
Cotail becán bennacht fort
ós uisce Topráin Tréngort a úanáin úachtair locha do brú Thíre Trénsrotha
Rop inonn is cotlad tes deg Fidaig na n-airdéices dá tuc ingin Morainn búain tar cenn Conaill ón Chráebrúaid
Rop inonn is cotlad túaid Finnchaid Finnchaím Essa Rúaid dá tug Sláine ségda rainn
tar cenn Fáilbe Chotatchinn
Rop inonn is cotlad tíar Áine ingine Gáilían fecht do-luid céim fo thrilis la Dubthach ó Dairinis
Rop inonn is cotlad tair Dedad dána díumasaigh dá ruc Coinchinn ingin Binn tar cenn Dechill déin Duibrinn
A chró gaile íarthair Gréc anfatsa 'got forcoimét; maidfid mo chraide-se acht súaill monat-faicear re h-énúair arscarad ar n-dís 'ma-le 's scarad lenab óenbaile is scarad cuirp re h-anmain a laích Locha finn Charmain
Léicfider caínche ar do lorg rith Caílte nó ba h-anord nachat-táir bás ná brocad nachat-léice i sírchotlad
Ní chotail in dam-so sair ní scuirenn do búirfedaig; cía beith im dairib na lon ní fuil 'na menmain cotlad
Ní chotail in eilit máel ac búirfedaig fó brecláeg; do-gní rith tar barraib tor; nó déin 'na h-adbaid cotal
Ní chotail in chaínche bras ós barraib na crann cáemchas; is glórach a-táthar ann; gi bé in smólach ní chotlann
Ní chotail in lacha lán; maith a láthar re degsnám; ní déin súan nó sáime ann; ina h-adbaid ní chotlann
In-nocht ní chotail in gerg; ós fráechaib anfaid imard binn fogar a gotha glain: eitir srotha nó chotail 