Sencha mac Ailella, is é ba brethim & ba senchaid oc Ultaib & iss é ruc an mbreth iter na curadaib immon curadmír id_est an curadmír di Chonall & do Laegairi & nia chóemdhacht Ulad do Choinculaind id_est cind muc & cóerach & urusglada & cumchnámha, co rus tidnaic Cúchulaind d'ollamnoib fileda & senchadai & scélaigechta & do Shenchaid atos, corrolensad ó soin cusaníu.
Slabra & coibci & tochra & tindscrai, caidi a ndethfir?
ut est:
Macslabra do bóchethraib & echsríanaib.
Coibchi di étach & gaiscedaib.
Tochrai do chaeirib & mucaib.
Tinnscrai do ór & airget & umha.
Tinnscra id_est tinne & escrae id_est tindi a fuilid trí uingi & escra is fíu sé unga.
Et is de sin atá cétchoibchi cech ingine dia hathair.
Finis.
Adharc id_est adharg id_est lestur bís fhor anaigh quam fit arg id_est lestar.
Lorcc id_est cuigél.
Fiamain mac Forai id_est Fiamhain mac Buidb Deirg meic an Daghda a síd fer Femhin.