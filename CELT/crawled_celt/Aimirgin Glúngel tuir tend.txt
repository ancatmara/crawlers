Aimirgein Glúngel tuir tend, cét-ugdar amra Éirend, ba breithem, ba coimgnid cain, ba file, ba fír-senchaid.
n-aimsir meic Leite lóir Fergusa ruibnig ríg-móir in darna fer gláime glé Sen mac �ige é-side. Bríg Ambáe ben Blaí Briugad in tres saí, bid sír-chuman; in cethramad saí srethach Connla Connacht caín-brethach.
Is é in Connla cétna cóir co n-nirt Spirit Naím nert-móir ro-lá conflicht ro-s-conaig risna druídib díthoraid.
At-bertatar na drúide athesc n-étig n-imthnúide, conid íat ro gní nime is talam co tromthige.
At-bert Connla co céill n-glicc: dénaid dúind is creitfimit coro taitne in grían atúaid dar lind lera lethan-rúaid.
Ór ná cumgaid, ar Connla, for gním n-ard co n-imdolma, is ferr dúind táeb risin fer do-rigne im cach náem núa-nem.
ima n-geibthe in bur leith gníma Meic Dé? Ní deig-breith, ní re fertaib ro fallta, ór ná techtaid cumachta.
Ba h-é in cúiced sáer-chaín súad Sencha mac Cáelchlaín ón chúan; ba hé in sessed garta glain a mac Fachtna féthamail.
Sencha mac Oilella ard, ba hé in sechtmad saí sáer-garg; in t-ochtmad, comall caín cas, mac Maín, Morand mór-amnas.
In nómad, ní fíam follaig, Neire mac fíal Findchollaig; in dechmad ba nertmar nath in Find Fechtnach Feradach.
In t-áenmad fer déc ba-déin ba h-é Fíthal co fír-chéill tarraid ré Láegaire ar leirg ó ré Chormaic cloidim-deirg.
Sencha mac Cáelchlaín cen chol athair Fachtna, in fer fír-dron;
Fachtna, fer co líthaib Dé, athair Fíthail, finnid-se.
Cét-ugdair Éirend uile, fesa Fótla folt-buide—
tucsat críchad ar gaís n-gil ó Fíthal co h-Aimirgein.
Aimirgein.
Ro deilig Día dígrais dron do cach fir díb-sin sainmod co m-bered breith taitnim tricc rachta aicnid amnas-glicc.
Aimirgein Glúngel ba gáeth ní bered bretha co báeth; fesa Féine leis tar ler roscada féige filed.
Mac �ige dá m-bered bréic ástais bolga arin m-bláith-géic, dá ráided fír rib arís bolga-sin no sergatis.
Ro thidnaic Día, deilm cen gáe, gaís aicnid do Bríg Ambáe coná bered, ba mín mod, acht breith fír ro fosugad.
Connla caín-brethach ba caín, lán do rath in Spirit Naím coná ruc bréic ó ro baí ná ainbreth ná imargaí.
Sencha mac Cáelchlaín calma, ba h-í a aiste adamra ná bered breith, foirbthe fair, cen oidche re h-urscrútain.
Acus a mac Fachtna find, dá m-bered bréic, bad derb lim, tuited mes cach muine mín uile uile in n-aidche-sin.
Mad i n-aimsir blechta báin no h-indised í i n-irdáil no séntais baí láega lis riu táeba ní tobraitis.
Nó dá n-impód fri breith fír ba h-óg arís in mes mín scardais fri sáetha laíg lis, baí báetha ro bligitis.
Sencha mac Oilella úaig trí ailche leis ri breith m-búain.
Ní bered breith saír suba cen trí ailche astuda.
Fíthal mac Fachtna ba flaith; fír n-aicnid leis ba lán-maith, coná bered breith m-berta résin n-intlecht n-aicenta.
Morand, do chreit do Día, ba breithem rán, ba ríg-nía; móite ro fúaig 'ma rig rath ó fúair in n-id n-ilbúadach. Ugdair na gaíse glaine cen béim baíse báeglaige, tucsat mór do díamair dam; cen dán íarraith ní annam.
Aimirgein.
Finntar fégtar na filid, daíne deiligthe in dligid; do-fégthar cumma cumtaig don Gaídilc at glan-ugdair.
Ba file díb Fergus fíal.
Fergus Fíannaind, gleórda in grían, i n-inis Fíannaind, ferr de, rop é in chíall-find Cíarraige.
Feircheirtne file, deilm n-dil, úa-side Dedad meic Ssin;
Néide fúair comamra aíb ard-mac Adna meic Uithir.
Athairne amnas ba h-áith.
Ro lín a chlú clúasa cáich; ocus a mac Fergna fíal, ropo dalta co n-daig-míad.
Cét-chuit chumtaig ar gaís n-glic cech ugdair díb-sin sloindmit fond Senchais Móir, lorg lethach, fúair mac �ige il-brethach.
Imthórmach Senchasa sain ri Dubthach mac úa Lugair ocus fri Fergus filid; ra-n-dedlus ra dáer-finib.
Imart n-�irechta cen acht ugdaras Connla Connacht; cuit Fíthil fúair deg-dath n-dron Aí Emnach cen imreson.
Tailbretha Fachtna, is cert caín, meic Sencha meic Cáelchlaín; athair dó in Sencha senna, ní Sencha mac Oilella.
Airig Moraind delbaim dóib:
Cóir Féine Bic ocus Móir, Midba Breth ocus Caire Breth;
Morand ros-lá ima sech.
Formna Senchasa Móir nónbar ro chumtaig co cóir;
Náefis, canóin cáemda cain re fesaib náemda in nónbair.
Pátraic, Beinén, Cairnech cain, Láegaire mac Néill nertmair, Fergus file, gáire glan, ocus Dáire rí Ulad.
Ocus rí Muman cen meirg Corc mac Luigdech co láim deirg;
Dubthach úa Lugair don lind, saí in Bérla Rus mac Trichim.
Náe suíde sin nír sáeb snas, ríaglaigset co sáer senchas íarna thúr dóib tre gaís n-gil as cach aís ó Aimirgein.
Aimirgein.
Tríar nár geibed Banba bras i n-airde is i n-airechas mar fácbait 'ca reic man-roind ria Cáin Pátraic meic Calproind:
In cét-fer, fer coimgne cain re scélaigecht do Scotaib; fer cerda, ní monar mall, áer is molad na mór-rann.
Breithem re breithemnas m-bil a fesaib a fásaigib rigit roscada filed, má do-fégthar fír-dliged.
Ó tháinic Pátraic, mod mas, tucsat don fir airechas, d'fir in Bérlai Báin, ferr de, do chind cháid na canóine.
Ó ruc Aimirgein gáeth grind cét-breith ar tús i n-Éirind, ba la fileda ná-ma bretha sáerda senchasa.
Cosin n-imacallaim áin Feircheirtne is Néide nem-náir, ní damthea do neoch dliged acht a brethaib bard-filed.
Cach flaith cundail ro-chúala dub-labra na Dá Thúara.
Rucsat, ar síat, ar sligid úaind in fecht-sa fis filid.
As-bert Concobar cen chol: léicid as bar n-imreson; cách in fecht-sa arin bith bras úaib co bráth fon m-breithemnas.
Geibed cách a dréchta de —is ed téchta in túaslaicthe.
Ná berat foscad filid acht a roscad rodligid.
Ó sin 'le ní rucsat breith filid a l-labrad ar leith, acht a cuit and amar cách in tan ná fégtha in fír-fáth.
Amail ro gabsat, búan blad, Bretha Fachtna meic Senchad, Bretha Moraind, mitte fíach, is Gúbretha Caratníad.
Bretha Echach meic Luchta, Bretha Bríge réill-rachta, Breth Doet Neimtheine íar n-alt, Bretha Eógain meic Durrthacht.
Bretha Dían Cécht ó leigib.
Cuit cáich i m-Brethaib Neimid acht ba fer cerda, guth glan Indse Elga ard-ollam.
Persanda na m-Breth Nemed ótá tosach co dered:
Athairne, ba comall n-glan, Dagda, Morand, Morrígan.
Neire mac Findchollaig fíal, mac Adna Néide, ba níam, Senbec sídech saí senma, Cend Fáelad mac Oilella.
Derg Scaleda, mind meda, ocus in Find Scaleda; ba días báige i n-gaís cen gus, dá mac dáime Ír mór-gus.
Senchán Toirpéist ba rind ráid.
Báethgalach húa Búirecháin, Forannán, Máel Tuile tair bráithre buile Báethgalaig.
Cináeth úa Con Mind cen chol is é ro theip in tre-focol ri srethaib co gríanna glan a Brethaib níamda Nemed.
Auraicept na n-Éices n-ard ro chum Feircheirtne fíam-garg i n-Emain Macha co m-blaid i r-ré in fír-chaím Conchobair.
Ro-n-athnaig, ba rith renna, Cend Fáelad mac Oilella; i n-Daire Luráin ro-lá i r-ré Domnaill meic �eda.
Fénius Farsaid, céim co cloth, h-é ro ben in m-bobeloth cen lúad ar laic-litir lé, aipgitir na Gaídilce.
Ogma mac in Dagda duinn ro ben beitheluis n-ogaim.
Do-rala na secht m-beithe do Lugaid na láech-breithe.
Úa Cormaic trén ó Thulaig ar túr eólais imchubaid, ríaglas runna íar lurg lir do cach urd íar n-Aimirgein.
Aimirgein Glúngel.