Togail Bruidne Dá Derga
Buí rí amra airegda for Érinn, Eochaid Feidleach a ainm.
Do-luid feachtus n-ann dar aenach m-Breg Léith, con-accai in mnaí for ur in tobair & cír chuirrél argit co n-ecor de ór acthe oc folcud a l-luing argit & ceithri h-eóin óir furri & gleorgemai beccai di charrmogul chorcrai h-i forfleascuib na luingi.
Brat cas corcra fo loí chaín aicthe.
Dúalldai airgdidi ecoirside de ór oibinniu isin bratt.
Léne lebur-chulpatach isí chotutlemon dei sítiu úainide fo derginliud óir impi.
Túagmíla ingantai di ór & airget fora bruindi & a formnaib & a gúallib isind léne di cach leith.
Taitned fria in grían co b-ba forderg dona feraib tuídhleach ind óir frisin n-gréin asin títiu uainidi.
Dá trilis n-órbuidi fora cind.
Fige ceithri n-dúal ceachtar n-dé, & mell for rind cach dúail.
Ba cosmail leó dath ind foiltsin fri barr n-ailestair h-i samrad nó fri dergór íar n-dénam a datha.
Is and buí oc taithbiuch a fuilt dia folcud & a dá láim tria derc a sedlaig immach.
Batar gilithir sneachta n-oenaichde na dí dóit & batar maethchóiri & batar dergithir sían slébe na dá grúad n-glanáilli.
Badar duibithir druimne daeil na dá malaich.
Batar inand & frais do némannaib a déta ina cind.
Batar glasithir buga na dí súil.
Batar dergithir partaing na beóil.
Batar forarda míne maethgela na dá gúalaind.
Batar gelglana sithfhota na méra.
Batar fota na láma.
Ba gilithir úan tuindi in taeb seng fota tláith mín maeth amal olaind.
Batar teithbláithi sleamongeala na dí slíasait.
Batar cruindbega caladgela na dí glún.
Batar gerrgela indildírgi na dé lurgain.
Batar coirdírgi íaráildi na dá sáil.
ríagail fo-certa forsna traigthib is ing má 'd-chotad égoir n-indib acht ci tórmaisead feóil ná fortche foraib. Solusruidiud inn éscae ina saeragaid.
Urthócbáil úailli ina mínmailgib.
Ruithen suirghe ceachtar a dá rígrosc.
Tibri ániusa ceachtar a dá grúad, co n-amlud indtibsen do ballaib bithchorcra co n-deirgi fola laíg, & araill eile co solusgili sneachta.
Bocmaerdachd banamail ina glór.
Cém fosud n-inmálla acci.
Tochim ríghnaidi lé.
Ba sí trá as caemeam & as áildeam & as córam ad-connarcadar súili doíne de mnáib domain.
Ba dóig leó bed a sídaib dí.
Ba fria as-breth: cruth cách co h-Étaín.
Caem cách co h-Étaín.
Gabais saint in rí n-impe fo cétóir & da-raíde fer dia muindtir ríam di astud fora cind.
Im-chomarcair in rí scéla dí & as-bert fria ina sloindiud:
‘Inum-biasa úair coibligi lat?’ ol Eochaid.
‘Is ed do-roachtmar fort foesam sunn’, or sí.
‘Cest: can deit & can do-luid?’ ol Eochaid.
‘Ní anse’, olsi.
‘Étaín missi, ingen Étair rí Eochraidi a sídaib.
Atúsa sund fichit m-blíadna ó ro génair i síd.
Fir in t-síde eter rígu & chaemu ocum chuindchid & ní étas form fo bithin rot-carusa seirc lelbhán óba túalaing labartha, ar th'airscélaib & t'ánius, & nít-acca riam & atot-gén fo chétóir ar do thúarascbáil.
Is tú doroacht íarum’.
‘Ní ba taig drochcarad h-i céin dait ém’, ol Eochaid.
‘Rot-bia fáilte & léicfider cach bean do mnáib airiut & is acut t'aenur bíasa céin bas míad lat’.
‘Mo thinnscra choir dam’, or sí, ‘& mo ríar íar suidhiu’.
‘Rot-bía’, ol Eochaid.
Do-berthar cumala dí.
At-bail in rí íarum .i. Eochaid Feidlech.
Íar cind aimsire léicid Cormac .i. rí Ulad, fear na trí m-búad, ingin Echach, dáig ba h-aimrit acht ingen rug do Chormac íar n-dénum in brothchán do-bert a máthair dí .i. in bean a sídaib.
Is and as-bertsi fria a máthair:
‘is cuil a n-da-radais dam, bid ingen nos-bér’.
‘Ní ba bá són’, ol a máthair.
Biaid taigid ríg Do-ber Cormac íarum arísi an mnaí .i. Étaín, & ba sí a ríarside ingen na mná ro léigead rempe do marbad.
Nís-léicide Cormac dia máthair di altromm.
Nos-berait íarum a dá mogaidseom dochum chuithi & tibidsi gen gáire friu oca tabairt isin chuithi.
Do-luid a n-gus n-airriu íarum.
Nos-berad i l-lías n-gamna búachaille n-Eterscéle meic.
Iair, rígh Temrach, & ros n-altarside co m-bo druinech maith, & ní buí i nh-Érind ingen ríg bad chaímiu oldás.
Do-gníth teach fichi forche leósom dí cen dorus n-ann etir acht seinistir & forléas namá.
Airighit didiu munter Eterscéle an teach h-ísin & adar leó ba biad buí ann lasna búachailli.
fear díb co n-dercachai forsin forléss con-accai in n-ingin rochaím roálaind isin tig. Ad-fíadar don ríg a nísin.
Tíagait a munter úadh fo chétóir dia breith cen athchomarc & do shárugud in tigi, ar ba h-aimrit in rí, & do-rairngiread dó no bérad bean mac dó nád festa a cenél.
As-bert in rí didiu:
‘Isí in bean sin do-rairngiread damsa’.
In tan didiu buí ann dadaig con-acca in n-én forsin forléss a d-dochum, & fácaib a énchendaich for lár in tigi & luid chuice & arda-gaib co n-epertsom fria:
‘Do-filter chucut ón ríg do choscrad do thige & dot brith chucai ar éigin, & bia torrach úaimsea & béra mac de & ní marba eónu in mac sin & bid Conaire a ainm ar ba Mes Búachalla a h-ainmsi dano’.
Ocus breathasi cosin rígh n-íarum & lotar a h-oite lé & ara-naissi dond ríg, & do-bertside seacht cumala disi & seacht cumala aile dia h-aitib & do-gníthea airig doib íar sin comdar reachtaidi uile, conid de ataat in dá Feidlimid Reachtaidi.
Ocus birtsi íarum mac dond ríg .i. Conaire mac Mesi Búachalla, & batir h-é a trí drindrosci forsin ríg .i. altrom a meic eter theora aicce .i. na h-aiti rosn-altadar & na dá Maine Milscothacha, & ata-comnaicsi fa-deisin, & ad-bertsi:
‘Int-í dúdrastar ní don macso di feraib h-Érind do-bera dinaib teoraib trebaibsea ar chomét in meic’.
Alta íarum samlaid & ro-feadadar fir h-Érenn in mac so isin laithiu i r-rogénair fo chétóir, & ro alta in meic aile lesin .i. Fer Lé & Fer Gar & Fer Rogein, trí meic h-ui Duind Désa ind féndeada .i. fear sochraidhi do sochraidi a meic lesi.
Ro bátar didiu teora búada for Conaire .i. búaid clúaisi & búaid radairc & búaid n-airdmesa, & ro múin búaid cach comalta dia trí comaltaib díbsin & nach sére do-gníthea dosom do-téigtis dí a cethror.
Citis teora séire do-gníthi dosom no téigead cach fear díb dia sére.
Inand éitiud & gaiscead & dath each doib a ceathrur.
Marb in rí íarum .i. Eterscéle.
Con-grenar tairbfeis la firu h-Érenn .i. no marbad tarb leó & no ithead oenfear a sáith de & no ibead a enbruithi & no chanta ór fírindi fair ina ligiu.
Fer at-chichead ina chotlad is é bad rí, & at-baildis a beóil in tan ad-beiread gaí.
Baei Conairi a ceithri cairpthig i l-Lifiu occa cluichiu, a thrí comaltai & sé bad-deisin.
Lotar didiu a aite chuice co tuidchised don tairbfeis.
At-chonnairc fear na tairbfeisi in tan sin ina chotlud fer lomnocht i n-diaid na h-aidche íar sligi na Temrach & a chloch ina thailm.
‘Ragatsa dadaig’, ol sé, ‘infar n-degaid’.
Fan-ácbat a chomaltai occa chluichiu & ima-saí a charpat & a arai co m-baí oc Áth Clíath.
Con-acae eónu findbreca móra and, écomdige ar mét & doath.
Im-saí ina n-degaidh comdar scítha ind eich.
No téigtis fot n-ahurchara riam & ní théigtis ní bud síre.
Taurbling & gaibid a thailm doib asin charbad.
Im-suí co m-buí oc muir ina n-deadaich.
Fos-raemet ind eóin forsin tuind.
Luidseom chucu co tubart a láim tairrsiu.
Fo-fácbad na h-eóin a n-énchendcha & imda-suat fair co n-gaíb & claidbib.
Aincithi fer díb h-é & at-n-gládastar, co n-epert fris:
‘Is mise Nemglan, rí énlaithi do athar & ar-garad dít díbrugud én ar ní fuil sund neach napad dír dait ó a athair nó máthair’.
‘Ní feadarsa’, ol seiseam, ‘cosaniú sin’.
‘Eirg do Themraig innocht’, ol sé.
‘Is córu deit.
Atá tairbfeis ann & is tú bas rí de, .i. fer lomnacht i n-diaid na h-aidche íar sligi di sligthib na Temrach, & cloch & tailm lais, is é bas rí’.
Luidseom íarum in chruthsa & bádar trí ríg cacha sráite dina ceithri sráitib día tíagad do Themair oca urnaideseom, & étach acco dó, ar is lomnacht da-rairngiread a thaideachd.
Con-accesom don rout for m-bátar a aite & do-bertatar étach ríg dó imbi & da-bertatar h-i carpat & for-nen aisc a gíallu.
As-bertatar aes na Temrach fris:
‘Atar lind is coll ro coillead ar tarbfeis & ar n-ór fírindi inad gilla óc amulchach tarfás dúnn and’.
‘Ní méti an nísin’, ol seiseam.
‘Ní h-ainim rí óc eslobar.
Ní mise didiu eíside.
Is cert n-athar & seanathar damsa fonaidm n-gíall Temrach’.
‘Amrae n-amrae’, ol in slúag.
Saigid rígi n-Érenn imbi.
Ocus as-bertsom:
‘Im-caemrossa do gaethaib corbom gaeth fo-deisin’.
As-bert in so h-uile amal rom-múin dó in fer ocon tuind.
As-ber fris:
‘Biaid airmitniu fort flaith & bid saineamail ind énflaith & bid sí do airmitiu .i. do grés’:
‘Ní thuidchis deaseal Temra & túaithbiul m-Breg’.
‘Nír taifnichter lat claenmíla Cernai’, & ‘Nír echtra cach nómad n-aidche seach Theamair’, & ‘Nír faei i tig as m-bi eggna suillsi tenead immach íar fuineadh n-gréne & i m-bi ecnai dammuig’, & ‘Ní tíassat riut tri Deirg do thig Deirg’, & ‘Nír ragbaiter díberg id flaith’, & ‘Ní tae dám aenmná nó énfir i tech fort íar fuinead n-gréne’, & ‘Ní ahurrais augra do dá moghud’.
Ro bátar trá deólatchaire móra inna flaith .i. m-bárca cach mís mithemon da gabáil oc Inbiur Colbtha cacha blíadna, & mes co glúine cach fogmair & imbas for Búais & Boind i medón in mís mithemon cacha blíadna &ampersir; imbet caínchomraic co nár rubi neach in n-aile in n-Érinn fria flaith, & ba bindithir la cach n-aen guth aroile in n-Érinn fria flaith & betis téta mennchrot.
Ní lúaiscead gaeth caircech m-bó ó medón earraich co medón foghmair.
Nír bo thoirneach ainbtineach a flaith.
Fo-dordsat íarum a chomaltaiseom im gabáil dána a n-athar & a seanathar díb .i. gat & brat & guin daíne & díberg.
Gatsatside na teora gata ar in n-oenfer .i. mucc & ag & bó cacha blíadnae co n-accaitis ca h-indeochad do-bérad in rí forru ind & cía domaín do-airgébad don ríg in gat ina flaith.
Do-theced didiu cacha bliadna in fer trebar día chaínead frisin ríg as-beread in rí fris:
‘Eirg co n-árlaiter trí maccu.
Duind Désa, it é rota-thuigsead’.
Fo-laimtis a n-guin cacha fechtais no théigead dia rád Ní tindtádsom cosin ríg a frísi ar nach-ruidead.
Ónní íarum ros-gab míad & imtholtu íad, gabsat díberg co maccaib flaithi fer n-Érenn impu.
Trí fear doib in tan bádar oc faelad i Crích Connacht occa múnud, condad-acca muicid Maine Milscothaig íat, & nín-acca riam a nísin.
for teichead. Foro-chúalatarsom.
Lotar ina deagaid.
Éighthi in muccaid co tánic túath in dá Maine fae & co n-argabait na trí choecait fer cona forbannaib & bertair do Themair & fo-gellsat in ríg imbi co n-epertside:
‘Oircead cách a mac & ainciter mo daltaiseo’.
‘Cet, cet’, or cách.
‘Do-géntar airiut’.
‘Náte, ém’, olseiseom.
‘Ní h-aurchor saegail damsa in breath ron-ucus.
Ní crochfaider ind fir acht eirced senóire leósom co rolát a n-díbearg for firu Alban’.
Do-gníat a nísin.
Tíagait ass forsin fairrgi co comairneachtair fri mac ríg Breatan .i. Ingcél Caech mac h-ui Conmaicni, triar fer cona senóraib leó co comarneachtair forsind fairrgi.
Do-gníat cairdeas & tíagad la h-Ingcél cor rolásat díbearg lais.
Isí orcain tuc Ingcél dó, adaig ro curetha & a máthair & a athair & a seacht n-derbráithri do thig ríg a thúaithi orta uile la h-Ingcél in n-oenaidche.
Do-lotar trá forsin fairrgi anall a tír n-Érenn do chuindchid orcne fon orcain sin dligistair Ingcél díb.
Lánsíth i nh-Érinn i flaith Conaire, acht buí imneissi chatha iter dá Chorpre i Tuadmumain.
Dá chomalta dosom.
Ní buí a córugud co riacht Conaire.
Geis dosom teacht día n-eiteirgleód ríasíu do-róistis chuice.
Téit íarum, cíarbo geis dó, & do-gní síd eturru.
Anais aidche la ceachtar n-ae díb.
Geis dosom didiu an nísin.
Íar n-gleód ind augrai ro buí oc soigin co Temraig.
Is ed gabsait, seach h-Uisneach Mide co n-acus íar sin a n-indread anair & aníar & andeas & atúaid, & co n-accatar na buidne & na slúagu mo seach & na firu lomnacht & rop nem thened tír h-Úa Néill immi.
‘Cid an ní seo?’ ol Conaire.
‘Ní anse’, ol a munter.
‘Ní duaichnid isí in cháin ro mebaid and in tan ro gabad for loscad in tíre’.
‘Cest, cid ghébmoe?’ ol Conaire.
‘Sairthúaid’, for a muinter.
Is ed ro gabsad íarum desel Temrach & túaithbiul Breg & to-ssesa lais cloenmíla Cernae & ní facai coru scáig a tofonn.
Is é rí insin loingsige siabrai didiu fo bith imus-rola in t-omon íar sin co nach roba conar do-chóstis acht Sligi Midlúachrai & for Sligi Chúaland.
Is ed gabsad íarum la h-airer n-Érenn atúaid.
Is and as-bert Conaire for Sligi Chúaland:
‘Cid ragma innocht?’ ol sé.
‘Domm-air a rád, a Chonaire’, for Mac Cécht mac Snaide Teched, caithmílid Conaire meic Eterscéle, ‘batir menciu fir h-Érenn oc do chosnamso cach n-aidchi indás beith duitsiu for merugud tigi aíged’.
‘To-tét meas fo aimseara’, for Conaire.
‘Buí cara damsa isin tírsea’, for Conaire, ‘acht ro feasmais conair dá thig’.
‘Cía h-ainm?’
for Mac Cécht.
‘Dá Derga di Laignib’, ol Conaire.
‘Ránic chucamsa ém’, ol Conaire, ‘do chuindchid aisceada & ní tudchaith co n-eru.
Ron-íurusa im chét m-bó bódána; ron-íurusa im chét m-brat cungas clidetach; ron-íurussa im chét muc muicci glasa; ran-íurussa im chét n-gaiscead n-gormdatha n-gubae; ran-íurussa im delgi diortha; ran-íurussa im n-dabcha deólcha; ran-íurussa im deich donnae; ran-íurussa im mogu; ran-íurussa im meili; ran-íurussa im trí noí con n-oengel ina slabradaib airgdigib; ran-íurussa im chét n-each m-búada h-i sedgregaib oss n-écennsa.
Ní áirmithe ám dó.
Cía ríasad beós, do-bérad naill.
Is ingnad mad brónach frimsa innocht oc ríachtain a trebe chuici’.
‘Am eólachsa ém día thig’, for Mac Cécht, ‘in t-sligi forsa taí, téit co téit isa teach, ar is tresin teach atá in t-sligi.
Atáit n-doirsi isa teach & n-imdada iter cech dá dorus, & ní fil acht oenchomlaid n-airi & im-suíthear in chomlai fri cech n-dorus día m-bí in gaeth.
Lín ataí sund ragai it bróin dírmai co tarblais for lár in tigi.
Masu ead no téig, tíagsa co n-ardu tenid and ar da chind’.
In tan ro buí Conaire íar suidiu oc ascnom íar Slige Chúaland, rathaiges in triar marcach riam dochum in tigi & teora léne derga impu & trí bruit derga impu & trí scéith derga foraib & trí gaí derga ina lámaib & trí h-eich derga foa suidib & tri fuilt derga foraib.
Derga uile cona fíaclaib & foltaib iter each & duine.
‘Cía rédes ruind’?
for Conaire.
‘Ocus ba ges damsa in triar ucut do dul rium’, for Conaire, ‘na trí Deirg do thig Deirg.
Cía ragas ina n-díaid co taesead i l-lorg chugamsa?’
‘Ragadsa ina n-díaidh’, for Lé Fear Flaith, mac Conaire.
Téit ina n-díaid &iacute;arum for echlascad, & nísn-árraid.
Buí fot n-ahurchara etarru.
Acht níructaisseom aireseom ní rucadsom foraibsom.
As-bert friu ní remtíastais in Nísn-árraid, acht ro chachain in tres fear laíd dó tara ais: - Én, a meic, mór a scél.
scél ó Bruidin.
bélot long.
lúaichet fer n-gablach fíangalach n-doguir cned misad mór bét.
bé find fors n-destatar deirgindlid áir.
Én.
Tíagait úad íarum.
Ata-roí a n-astod.
Anais in mac ar cind in t-slúaig.
As-bert fria a athair a n-as-breth fris.
Ní bo ait lais.
Ina n-diaid deit, & toirg doib trí dumu & trí tinne & airet m-bete im theglachsa ní bía nech eturru ó thein co fraig.
Téit íarum ina n-diaid in gilla & toirgden doib a nísin, & nísn-árraid, acht ro chachain in tres fear laíd dó tara ais: - Én, a meic.
mór a scél.
gerthiut gorthiut robruth rígh oes labra tria doilbthiu fear farsaig fordaim dám nónbair.
én.
Tintáid in mac a frithisi co rogaib in laíd do Chonaire.
‘Eirg ina n-diaid’, for Conaire, ‘& toirg doib sé dumo & sé tindiu & mo fuidellsa & aiscidi ammárach & airead beiti im theaglachsa ní bía neach etarru ó then co fraig’.
in gilla ina n-diaid íarum, & nísn-árraid, acht fris-gart in tres fear co n-epert: - Én, a meic, mór a scél. scítha eich imda-rríadam.
im-ríadam eocho Duind Desscoraig a sídaib.
cíammin bí amin mairb.
móra aird airdbe as saegal.
sásad fiach.
fothath m-bran.
bresal airlig.
ar-liachtait faebair.
ferna tullochtaib tráthaib íar fuin.
én.
Tíagait úad íarum.
‘At-chíu nírus-fastais na firu’, for Conaire.
‘Ní mé rod-meirt ém’, or Lé Fear Flaith.
Ráidis a n-aitheasc n-déidinach as-bertadar fris.
Nirptar fáilti de & bádar íar sin na míthurassa imomna foraib.
‘Rom-gobsa mo gesa ule anocht’, ol Conaire, ‘h-ua ro-essa indarboe in tríar sin’.
Do-chótar riam dochum in tigi corro gabaiset a suide is in tig & coro áirgiset a n-eochu dergae do dorus in tigi.
Is ed ro gob Conaire cona slúagaib da Áth Clíath.
Is ann dosn-árraid in fear maeldub co n-oensúil & oenláim & oenchois.
Mael garb for suidiu.
Cía fo-certa míach di fíadublaib for a mullach ní foíchred uball for lár, acht ro gíulad cach uball díb for a findiu.
Ó fo-certa a srúb ar géscoe ima-tairisfeadh doib.
Sithremir cuing n-imeachtair ceachtair a dá lurgan.
Mét mulaig for got cech meall do mellaib a dromai.
Gaballorg iairn ina láim.
mael gearr dub dóiti for a muin & sí oc síréighim, & ben bélmar már dub duabais dochraid ina diaid. Cía fo-certa didiu a s-srúb ar gésce fo-lilsad.
Tacmaicead a bél íchtarach co a glún.
Tathchuireathar bedg ara ceand & ferais fáilti fris.
‘Fo chen dait, a popa, a Chonaire.
Cían ro-feas do thíachtu sund.’
‘Cía feras in fáilti?’
for Conaire.
‘Fer Cailliu co muicc daitsiu dot ocumul, ar ná rabais h-i toichnead innocht.
Is tú rí as deach tánic in domun’.
‘Cía h-ainm dá mnaí’? ol Conaire.
‘Cichuil’, ol sé.
‘Nach n-aidchi n-aile dúib’, ol Conaire.
‘ar roticfa co port i m-bía innocht, a phopáin chain Conaire’.
Téit íarum dochum in taigi, & a bean bélmar már ina diaid & a mucc moel dub dóite oc sírégim fora muin.
Gess dosom didiu in nísin & ba ges didiu dó díberg do gabáil i nh-Érinn ina flaith.
Gabtha trá díberg la maccu Duind Désa & fo churp a n-díbergi cenmo-thá foslúag leó.
Ba ges do Chonaire an nísin.
Buí laech maith isin tír thúaid.
Fén tar crínach ba h-ead a ainm.
Prímloech.
Is de ro buí Fén tar crínach dó, is cuma ro chinged tar a chomland & no chesed fén tar crínach.
Gabtha díberg didiu la suide & fo churp a díbergi a oenur cenmo-thá fosluag.
Bátar and íar sin fíallach batar úallacha & meic Aililla & Meadba & Maine for cech fir díb & forainm for cech Maine .i. Maine Aithremail & Maine Máthramail & Maine Mingor & Mane Mórgor & Maine Annoe & Maine Milscothach & Maine cota-gaib uile & Maine co sic os mó epirt.
Gabtha díberg lui sidib.
Maine Máthramail & Maine Andoe ceithri fichit déc fo churp a nn-díbergi.
Maine Aithremail .i. ar fo churp a n-díbergi.
Maine Mílscothach fo churo a n-díbergi.
Maine cota-gaib uile fo churp a n-díbergi.
Maine as mó epirt fo churp a n-díbergi.
fo churp díbergi cach fir díb ol-cheana.
Baí triar treblang di Uib Bríuin Chúaland di Laignib .i. trí Rúadchoin di feraib Cúaland.
Gabtha díberg didiu la suidi & dá fichit déc fo churp a n-díbergi & dám dásachtach leó.
Batir díbergaig trá trian fer n-Érenn h-i flaith Conaire.
Ro-m-boísom do nirt & cumachta a n-indarba a tír h-Érenn do athchor a n-díbergi allanall & tuidheacht doib dochum a tíre íar n-athchur a n-díbergi.
In tan ron-áncatar formna na fairrgi cotrecat fri h-Ingcél Caech & Éiccel, fri dá mac h-ui Conmaicne di Breatnaib, for druimne na fairrgi.
Fear ainmín h-úathmar.
Oensúil asa étan, leithigthir damsechi, duibithir, & tri meic imlesan inti.
fo churp a n-díbergi.
Batar lía díberg fer n-Érenn.
Bátar do muirchomruc forsin fairrgi.
‘Ná bad ead do-gneth’, ol Ingcél.
‘Ná brisid fír fear formsa.
Itib lía andú’.
‘Ní raga acht comlond fortso’, fortat díbergaig h-Érenn.
‘Atá ní as fearr dúib’, ol Ingcél.
‘Dénam córai, ol atdob-rarbadse a tír h-Érenn, & atan-rarbadne a tír Alban & Breatan.
Dénam oentaig etronn.
Taítsi co n-atralaid far n-díberg im thírsea, & tíagsa libsi conid-athralor mo díberg i far tír’.
Do-gníth in chomairle h-ísin, & do-bertatar glindi ind di síu & anall.
Ité aitire dono do-breatha do Ingcél ó feraib h-Érenn .i. Gér & Gabur & Fer Rogain, im orgain fa togaidhi do Ingcél i nh-Érinn & orgain ba togaidi do maccaib Duind Désa i n-Alpain.
Fo-creasa crandchor forru dús cía díb lasa ragtha i tosach.
Do-tuit dul la h-Ingcél dochum a thíri.
Lotar íarum dochum n-Alban, & ortadar a n-orcain and, & ath-ralsat íar suidhi dochum n-Érenn.
Is ann sin trá, do-luid Conaire íar Slighi Chúalann dochum na Bruidhne.
Is and tángadar na díbergaig co m-bátar i n-airear Breag comardu Étair forsind fairrgi.
Is and as-bertadar na díberga:
‘Telcid sís na seólo & dénaid oenbuidin díb forsind airrgi arnachab-accastar as tír & eththar nach traig-éscaid h-úaib isan tír dús in fagbaimis tesorcain ar n-ainech fri h-Ingcél, orcain fon orgain do-rad dúnn’.
‘Cest, cía raghas dond éitseacht isa tír?’
Rachta neach lasa m-bet na trí búada .i. búaid clúaise & búaid rodairc & búaid n-airdmesa.
‘Atá limsa’, for Maine Milscothach, ‘búaid clúaisi’.
‘Atá limsa didiu’, for Maine Annoe, ‘búaid radeirc & airdmeasa’.
‘Is maith a dul dúib’, for na díbergaig, ‘fón indussin’.
Do-tíagat nónbur íarum co m-bátar for Beind Étair, dús cid ro-clótis & ad-chetis.
‘Tá chéin’, for Maine Milscothach.
‘Cid sin?’
for Maine Andoe.
‘Fúaim n-eachraide fo rígh ro-cluiniursa’.
‘Ata-chíusa tria búaid rodeirc’, for a chéle.
‘Cest, cid at-chísiu h-i suidiu?’
‘At-cíusa’, or sé, ‘echrada ána aurardai áilde ágmara allmara foseanga scítha sceinmnecha féigi faebardhai femendae fo réim fo-crotha mórcealtar talman.
Dor-riagat ilardae uisscib indberaib ingantaib.’
‘Cit n-é uisce & ardae & indbera do-riadhad?’
‘Ní anse:
Indein, Cult, Cuilten, Mafat, Amatt, Iarmafat, Findi, Goisce, Guistine.’
‘Gaí glas h-úas chairpthib; calca détt for sliastaib; scéith airgdidi h-ús uillib; leth ruith & leth gabra.
Étaigi cach n-oendatha umpu.’
‘At-chíusa íar sin sainslabra sainigthi remib .i. trí n-gabar n-dubglas it é cendbega corrderca biruích baisleathain bolcsróin bruindideirg béolaide saitside sogabáltaige crechfoibdidi féighi faebardae femendae cona trí coectaib srían crúanmaithne friu’.
‘Tongusa a toinges mo thúath’, for fer ind rodeirc, ‘is slabra nach suithchernai in sin.
Is h-í mo airdmes de, is é Conaire mac Etirscél co formnaib fear n-Érenn imme do-rét in t-sligi’.
Tíagait for cúlu íarum co n-décdatar dona díbergachaib:
‘Ised ann so ro-chúalamar & adus-connarcmar’.
Batar sochaidi trá iter da síu & anall in t-sluagse .i. trí curach & cúic míli indib & cét in cach míli.
Arro-tógaibseat íarum na seóla for na crundu & dos-cuirethar dochum thíre coro gaibseat h-i Trácht Fuirbthi.
In tan ro n-gabsat na curaig tír, is and robuí Mac Cécht oc béim tened i m-Bruidin Dá Derga.
La fúaim na sbréde fo-cesa na trí choectu curach co m-bátar for formnu na fairrge.
‘Tá chéin, for Ingcél.
Samailte latsu, a Fir Rogain’.
‘Ní fetursa’, ol Fer Rogain, manid Luchton Cáinti fail indi i nn-Emain Machae do-gní in bosorcuine seo oc gait a bíd aire ar éigin, nó gréch ind Luchduind h-i Temair Lúachrae nó béim spréde Meic Cécht oc atúd tened ría ríg h-Érenn airm h-i foí.
Cach fras trá, do-léicead in spréd for lár fo-nuinfidi cét laeg & delethorc friae.
‘Ní tuca Día and in fer sin innocht’, fordat meic Duind Désa, ‘is líach’.
- ‘Ní bud líacha suidiu limsa’, for Ingcél, ‘indás inn orcuin do-ratsa dúibse.
Ba h-é mo líthsa bid é do-chorad and’.
- Tos-cuirithir dochum thíri.
A n-gloim ro lásat na trí curach oc tuidecht i tír for-rochrad Bruidean Dá Dergae coná roibe gaí for ailching inte acht ro láiseat grith co m-bátar for lár in tigi ‘Samailte lat, a Chonaire, cía fúaim so?’
- ‘Ním-thása a samuil, manid talam imid-rae nó manid in Leuidan timchela in domuin ad-comaicc a erball do thochur in beatha tar a cheann nó bárc mac Duind Désa ro gab tír.’
‘Dirson nábdar h-é bátar and.
Batar comalta carthacha dún.
Ba h-inmain in fíanlag.
Nísn-áigfimis anocht’.
Is and ránic Conaire co m-buí h-i faichchi na Bruidne.
In tan ron-chúala Mac Cécht in fothronn ata lais roptar óic táncatar co a muntir.
La sodain for-ling a gaiscead dia chobair.
Aidblithir leó bid torandchleas trí cét a chuicligi oc forlaimm a gaiscid.
Bárc a m-bátar meic Duind Désa ba h-indae buí in cur márthrelmach andiaraid i m-braine na báirci, in leó h-úathmar ansae, Ingcél Caech mac h-ui Conmaicni.
Leithir damseithi ind oensúil buí asa étun.
Seacht meic imblesan inti.
Batar dubithir dethaig.
Méit chairi colbthaigi cechtar a dá glúine.
Méit clíab búana cechtar a dá dornn.
Méit mulaig for gut mella a droma.
Sithir cuing n-úarmedóin cechtar a dá lurcain.
Gabsat trá na cúic míle & in cach míli h-i Trácht Fuirbten.
Conaire íarum isin m-Bruidin & gabais cách a suidi is tig iter ges & nemgeis, & gabsat na trí Deirg a suidiu & gabais Fer Cailli cona muicc a Fer Cailli cona muicc a suidiu. - Tos-tánic Dá Dergae íar sin trí caectaib óclach & a fotalbearrad co clais a dá chúladh for cach fear díb, & gerrchochaill co mell a dá lárcc.
Berrbrócca breccglasa impu.
Trí caecait maglorg n-draighin co feithnib iairn ina lámaib.
‘Pho chen, a phopa Conaire’, ol sé.
‘Cid formna fear n-Érind do-thaístis lat ros-m-biadfaindsea’.
In tan trá bátar and con-accatar a n-oen-bandscáil do dorus na Bruidhne iar fuinead n-gréne, oc cuindchid a l-léicthi isa thech.
Sithir cloideb n-garmnai ceachtar a dá lurcan.
Batir dubithir dethaich.
Brat ríabach rolómar impi.
Tacmaicead a fés in t-íchtarach co r-rici a glúin.
A beóil for leith a cind.
To-téit co tard a leathgúalainn fria h-ursaind - in tigi oc admilliud ind ríg & na maccoem ro bátar immIsin tig.
h-Éseom feisin ata-raglastar as tig:
‘Maith sin, a banscál, cid at-chi dúnd, inda fisid?’
- ‘At-chíusa duidseo immurgu’, ol sise, ‘nocon érnaba cerr ná chárnai dít asin taig h-i taudchud acht a m-bértae eóin ina crobaib’.
‘Ní bo dochél célsamar, a bean’, ol seisem.
‘Ní tú chélas dúind do grés.
Cá do chomainmseo, a banscál?’ ol Conaire.
‘Cailb’, ol sí.
‘Ní forcrad n-anma són ém’, ol Conaire.
‘Éce it ile imda mo anmandasa cheana’, ol sí.
‘Citn-éisidi?’ ol Conaire.
‘Ní anse’, ol sisi: - Samain, Sinand, Seiscleand, Sodb, Saiglend, Samlocht, Caill, Coll, Díchoem, Díchuil, Díchim, Díchuimne, Díchuinne, Dairne, Dáirine, Der úaine, Égem, Agam, Ethamne, Gním, Cluichi, Cethardam, Nith, Nemain, Noenden, Badb, Blosc, Bloar, h-Uaet, Mede, Mod.
For énchois & oenanáil ro chachain doib in sin uile ó dorus in tigi.
‘Cid as áil dait?’ ol Conaire.
‘A n-as áil daitsiu didiu’, ol sisi.
‘Is ges damsa’, ol Conaire, ‘dám oenmná da airitin íar fuin n-gréne’.
‘Cid geis’, ol sisi, ‘ní ragsa co n-decha m'aídidecht di ráith isind aidchise inocht’.
‘Abraid fria’, ol Conaire, ‘bérthair dam & tindi dí ammach & mo fuidelsa, & anad i maigin aile inocht’.
- ‘Má dod-ánic ém dond ríg’, oll sisi, ‘co praind & lepaid n-oenmná ina thig, ad-étar na aill ó nach ailiu oca m-biad ainech, mad ro scáich coiblide na flatha fil isin Bruidin’.
‘Is fechuir a frecra’, ol Conaire.
‘Dos-léic ind, cid geis damsa’.
- Buí gráin már foraib íar sin dia accallaim na mná & míthaurassa acht nád feadatar can boí doib.
Gabsait íar sin na díbergaig tír & dol-lotar co m-bátar oc Lecaib Cind Slébe.
Bithóbéla trá in Bruidin.
Is aire at-berar bruidin dí, ar is cosmail fri beólu fir oc cor bruidne.
Ba mór in tene ad-suíthi oc Conaire cach n-aidhchi .i. torc cailli.
Seacht n-dorais as.
In tan don-iscide crand assa thaíb ba méit daig n-dairthaigi cach tob no théiged for cach n-dorus.
Ro bátar carbait dég de chairpthib Conaire fri cach n-dorus don tig & ba h-airecna don aes na deiccsin in t-suillse mór sin tria asna drochu na carbut.
‘Samailti lat’, a Fir Rogain, for Ingcél.
‘Císí suillse mór sucut?’
‘Nochom-thása a samail, mani daig do rígh’.
‘Ní thuctha Día and inocht in fer h-ísin.
Is líach.’
‘Cid ahé libse a flaithius ind fir sin i tír n-Érenn?’ or Ingcél.
‘Is maith a flaith’, ol Fer Rogain.
‘Ní taudchaid nél tar gréin ó gabais flaith ó medón erraich co medón fogmair, & ní taudchaid banna drúchtae di feór co medón laí, & ní fascnan gaemgaeth cairchech cethrae co nónae, & ní foruích mac tibhri ina flaith tar ag fireand cacha indise ón chind m-blíadnae co araill.
ataat meic thíri i n-giallnai fri raigid ina thigseom fri coimét in rechtaIsin & atá cúlaitiri íarna cúl .i. Macc Locc & is é taccair tar a cend h-i tig Conaire.
Is ina flaith is combind la cach fer guth araili & betis téta mendchrot ar febus na cána & in tsída & in chaínchomraic fil sethnu na h-Érind.
Is ina flaith ataat na trí bairr for Érind .i. barr dés & barr scoth & barr measa.
Ní thuca Día and anocht in fearsin.
Is líach.
Is muc reme-tuit mes.
Is noídhiu ar aís.
Is líach garsécle dó.’
‘Ba h-é mo líthsa’, for Ingcél, ‘bid h-é do-chorad and.
Ba h-é orgain fón aile.
Ní bu ansu limsa indás mo máthir & ma athir & mo secht n-derbráithir & rí mo thúaithi do-ratusa dúibsi ría tuidecht ina athchor n-díbeirgi’.
‘Is fír, is fír’, or in t-aes uilc robátar immailli frisna díbergachu.
Toschuirther beadc na díbergaig a Trácht Fuirbthin & do-beraid cloich cach fir leó do chur chairn, ar ba sí deochuir lasna fíanna i tosuch iter orcuin & maidm n-imairic, coirthi no clandaitis in tan ba maidm n-imairic.
Carn immurgu fo-cerdaitis in tan ba n-orgun.
Carn ro lásat íarum in tan sin h-úaire ba n-orgun.
h-I cíanfoccus ón tig ón, ar ná forclostais & ná aiccitis ón tigh.
Do-génsat íarum a comairli bali i r-rolsat a carnd.
‘Maith trá’, or Ingcél frisna h-eólchu, ‘cid as neasom dún sund?’
‘Ní anse.
Bruiden h-Ui Dá Dergae, rígbrugaid h-Érenn’.
‘Batar dóichi ém fir maithi do saigid a chéle don bruidin sin innocht’.
‘Ba sí comairli na n-díbergach íarum nech úaidib do déicsin dús cindus ro-m-both and’.
‘Cía ragas do déicsin in tigi?’
‘Cía no ragad’, or Ingcél, ‘acht mad meisi?
h-Úairi is mé dliges fíachu’.
To-théit Ingcél do thoiscélad forsin m-Bruidin cosin tres mac imlesan na h-oensúla robuí asa étan do chommus a ruissc isa teach do aidmillead ind ríg & na maccaem ro bátar immi isin tig conda-dercacha tria drochu na carbat.
Ro ráthaiged íarum asin tig anall Ingcél.
Ta-cuirethar beadg ón tig íarna ráthugud.
Téit co ránic na díberga baili i rabatar.
Fo-creas cach cúaird im alaile din díbeirg fri h-éistecht in scéoil.
Airig na díbearga i fírmeadón na cúarta.
Batar h-éiside Fear Gel & Fear Gair & Fer Rogel & Fer Rogain & Lomnae Drúth & Ingcél Caech.
Seisiur doib i meadhón na cúarta, & luid Fear Rogain dia rithchomarc.
‘Cindus sin, a Ingcél?’
for Fer Rogain ‘Cip indus’, for Ingcél, ‘is ríghda in costud, is slúagda a seiseilbe, is flaitheamda a fúaim.
Bé fo ná bé rí and, gébassa a tech isinní no dligim.
Do-thét cor mo díbergi de.’
‘Fa-rácbaisemne fri láim deitsiu, a Ingcél, fordat comaltai Conaire, nád n-íurmais orguin co feasmais cía no beth indti’.
‘Cest, in dercachasu a tech co maith, a Ingcél?’
for Fer Rogain.
‘Ro lá mo súilse lúathchúaird and & gébait im fíachu amal itá.’
‘Is deithber dait, a Ingcél, cía no gabtha’, ol Fer Rogain.
‘Ar n-aitine fil ann .i. ardrí h-Érenn, Conaire mac Etirsceóil’.
‘Cest, cid at-chonnarcaissiu isin fochlu féindida in tigi fri enech ríg isind leith anall?’
‘At-chonnarc and’, ol sé, ‘fear gormaineach már.
Rosc n-glan n-gleorda lais.
Déitgen coir.
Aiged fochael forleathan.
Línfolt find forórdae fair.
Fortí choir immi.
Míleach argit ina brut & cloideb órduirn ina láim.
Scíath co cóicroth óir fair.
Sleag chúicrind ina láim.
Caínsi chaín corcarda lais, os h-é amulchach.
Ailmenmnach in fear sin’.
‘At-chonnarc and triar fris aníar & anoir & triar ara bélaib ind fir chétnae.
Ata lat is aenmáthair & oenathair doib, it é comaesa comchóire comáilli cosmaili h-uili.
Cúlmongae foraib.
Bruitt úainide immpu uile.
Tanaslaidi óir ina m-brataib.
Cúarscéith crédumae foraib.
Slega druimnecha h-úastu.
Calc dét i l-láim cach fir díb.
Oenreb leó uile .i. gebid cach fear díb rind a cloidib iter a dá mér & imda-cuiread ima mér & nado-sínead na cloidib a n-oenur íar suidiu.
Samailte lat in sin, a Fir Rogain’, or Ingcél.
‘Ní anse damsa a samail’, for Fear Rogain.
‘Cormac Cond Loinges mac Concobair in sin, laech as deach fil íar cúl scéith i tír h-Érend.
Is ailmenmnach in fer sin.
Is fail ní ad-ágetharfail ní ad-ágethar innocht.
Is láth gaile ar gaiscead.
Is brigu ar trebthochus.
Is é in nónbur fil immiseom na trí Dúngusa & na trí Daelgusa & na trí Dángusa, céli Cormaic Cond Loinges meic Concobair.
Ní rubatar riam firu ara n-dochur & ní ros-anachtatar riam ara sochur.
Is maith in laech fil eturru .i. Cormac Cond Loinges.
Tongu a toingend ma thúatha, do-thaethsat n-deichenbair la Cormac ina chétchuimscliu & do-thaethsad n-deichenbair la muintir cenmo-thá fer cach airm doib & fer cach fir díb & raindfid Cormac comgním fri cach n-oenfer ar dorus na Bruidne & maídfid búaid ríg nó rígdamnae nó airig díberge & im-airigfa élúd dó cid créchtaig a muindter uile’.
‘Mairg íuras in n-orguin’, for Lomnae Drúth, ‘cid dáig ind oenfir sin Cormaic Cond Loinges meic Concobair.
Tongusa a toingthe mo thúatha’, for Lomna mac Duind Désa, mad meise con-ísed mo chomairle ní aidlébthai innd orguin, cid dáig ind oenfir sin namá & ara léichet & a febas ind laích.
‘Ní cumci’, for Ingcél.
‘Néla feimmid dot-h-ecat.
Fír n-gér n-gúaisfeas dá n-grúad n-gabair gébthair fris la luighi Fir Rogain ruidhfeas.
Rogob do guth maidm fortsu, a Lomnae’, ol Ingcél.
‘At drochlaechsu rot-etatar.
Néla feimmid’
‘At-m-bia basa lecht bas brisceam lurcu manaís for tráig maitne do thig Duind matin moch a m-bárach’.
‘Assu éc ernbáis ar tromslúagthig cottet co teinnet co dered m-betha.’
‘Ní aisnébet sin ná seanchaid dul damsa ónd orguin, corrom mé nosn-orr’.
‘Ná aidbir ar n-ainech, a Ingcél’, for Gér & Gabar & Fer Rogoin.
‘Íurthar ind orcun maní má in talam fue conon-rommarbtharni occi’.
‘Angó didiu, is deithbir deitsiu, a Ingcél’, for Lomnae Drúth mac Duind Désa.
‘Ní duidsiu a domaíne na h-oircne.
Béra cend ríg alathúaithi lat; airtbi alaili & ta-érna as do thriur derbráthar as ind orguin .i. Ingcél & Écell & Dartaid na díbeirgi’.
‘Is annsu damsa immurgu’, for Lomna Drúth.
‘Mairc damsa ría cách, mairg íar cách.
Is mo chendsa ceta-imchoichertthar and íarsind úair iter feirtsib carpat, áit i comraicfead díabolnámaid .i. fo-cicherthar isin m-Bruidin co ba trí & do-foícherthar esti co ba trí.
Mairg no théit, mairg lasa tíagthar, mairg cusa tíagar.
It troich téit, it troig cusa tíagar.’
‘Ní fil nád ró damsa’, ol Ingcél, ‘inid mo athair & mo máthair & mo secht n-derbráithir & rí mo thúaithi ortabairsi limsa, ní fil ní nád faelasa ó sin innonn’.
‘Cid fín bárc do-téised treut’, ol Gér & Gabar & Fer Rogain, ‘íurthar lat ind orgun innocht’.
‘Mairc dos-béra fo lámaib námat’, for Lomnae Drúth mac Duind Désa.
‘Ocus íar sin, cia occa and?’
‘At-chonnarc and imdae & triar indi, trí dondfir móra, trí cruindberrtha foraib it é comlebra for cúl & étan.
Trí gerrchochaill dubae impu co ulnib & cendidi fota forna cochlaib.
Trí cloidib dubae dímóra leó & teora dubboccóti úasaib & teora dubslega lethanglasa úasaib.
Remithir indber cairi crand cach ae díb.
Samailte lat sin, a Fir Rogain.’
‘Is andsa damsa a samail.
Ní fetursa i nh-Érinn in triarsin manid h-é in triar ucut di Chruithentúaith de-deochatar for loinges asa tír conda-fil h-i teglach Conaire.
It é a n-anmand:
Dub Loinges mac Trebuait & Trebuait mac h-ui Lonsce & Curnach mac h-ui Fíaich.
Trí laích ata dech gaibthi gaisced la Chruithentúaith in triar sin.
Do-foethsad n-deithenbor leó ina cét-cumscle & da-thaed fer cach airm doib cenmo-thá a fer feisin & con-roindfeat comgním fri cach triar isin Bruidin & maídhfit búaid ríg &rl
ima-ricfa élúd doib íar sin cidat créchtnaig.
Mairg íuras in n-orguin cid dáig in trír sin namá.’
‘Toingu do dea toinges mo thúath mad mo chomairle do-gnethi and ni h-íurtha inn orgun’, for Lomna Drúth.
‘Ní cumgai’, ol Ingcél.
‘Néla femid dot-h-ecat.
Fír n-gér n-gúaisfeas &rl
Ocus íar sin cia acca and?’
‘At-chonnarc and imdae & nónbor inti.
Mongae findbuide foraib até comáilli uile.
Bruit breiclíga impu & nae tinne cetharchoire cumtachtai h-úasaib.
Ba lór suilse isind rígthaigh a cumtach fil forna tinnib cetharchorib h-ísin.
Samail lat sin, a Fir Rogain.’
‘Ní anse damsa’, for Fer Rogain.
‘Nónbor cuisleannach inn sin do-róchtatar co Conaire ara airsceláib a Síd Breg.
It é a n-anmand:
Bind.
Robind.
Rianbind.
Nibe.
Dibe.
Deichrind.
h-Umal.
Cumal.
Cíalgrinn.
It é cuisleandaich ata dech fil isin domun.
Do-thaedsad n-deichenbor & & maídfid cach fear díb búaid ríg &rl
ima-ricfa élúd doib íarum, ar bid imguin fri scáth imguin Génait & ní génaither, úair is a síd doib.
Mairg íurass in n-orguin cid dáig in nónbuir sin.’
‘Ní cumgid’, for Ingcél.
‘Néla &rl’
‘Ocus ar sin, cía acca ann?’
‘At-chonnarc imdae ann & oenfer inti.
Mael garb for suidiu.
Ó fo-certa míach fíaduball fora muíl ni foíchread uball díb for lár acht ro giúlad cach uball fora finda.
A brat rolómar tharis isin tig.
Cach n-imresain bís isin tig im sudi nó ligi is inna réir tíagait Día faetsath snáthat isin tig ro-cechlastai a toitim in tan labras beóus.
Dubchrand már h-úasae.
Cosmail fri mol muilind cona scíathaib & a chendraig & a irmtiud.
Samailte lat sin, a Fir Rogain.’
‘Ní anse’ &rl
‘Taidhle Ulad in sin, rechtaire teghlaig Conaire.
Is éigen aurthúasacht a brethi ind fir sin.
Fear con-icc suidi & ligi & biad do chách.
Isí a lorc teglaig fail úasa.
faeth libsi in fear sin.
Tongu a toinges mo thúath, bid lia a mairb lais na h-oirgne andáta a m-bí.
Do-thoetsad a trí chomlond lais & do-thaeth and fo-deisin.
Mairc íuras in orcuin &rl
Oircid &rl’
‘Ocus ar sin cí aca and?’
‘At-chonnarc and imdae & triar indi.
Trí muíl mirdeacht.
Moam díb in mael medónach.
Múadblosc braenach bairindchorp.
Bairnech béimnech balcbuilleach benas ar noe cétaib h-i cathchomlond.
Crandscíath odor iarnae fair co m-bil chotut chondúala forsna talla ceartchosair ceithri n-drong n-deichenbair n-dedbol for a tharsciu tharlethair.
Taul fair fortrén fodomain choiri choir chutrumae ceithri n-dam tollchruís tolberbudh im cetheora mucca midaísi ina midchroes mórthaltu.
Ataat fri a dí n-airchind n-airidi dí noe cúcsescurach.
Cutrumae dingbála trí n-drong n-deichenbair cechtar a dá trénchoblach.
Gaei lais gormrúadh glacthoimsidi fora chrund chomacmaicc ro-saig íar fraig forcleithi conid fri talmain tarisidhar.
Fail iarn fair dubderg drúchtach.
Ceithri traighidh tretoimsidi iter a dá na og imfaebuir.
Trícha traiged tromtoimside ina claideb glondbémnech ó duibdéss co íarndorn.
Tadbat tuídle teintithi for-osnae tech midchúarta ó cléithib co talmandae.
Trén écosc at-chíu.
Becc náchim-rala h-úathbás oc imchaisin in trír sin.
Ní fil ní bas decmacciu.
Dias mael and sin im fer co fult, dá loch im slíab do drumchla tuindi tulguirmi, dé seichi im rolaig, dá noeíne lána de delgib scíach for rothchomlai occaib, & is cosmail limsa fri caelglais n-uiscidi forsa taitne grían, & a trebán úadi sís, & sechi i n-echrus íarna chúl & tauri rígthaigi condeilb lagin móir h-úasae.
Dagere cuinge sesrighi a crand fil indi.’
‘Samailte lat’.
‘Ní anse lim a samail, Mac Cécht mac Snaidi Theiched in sin, caithmílid Conaire meic Eterscél.
Is maith in laech Mac Cécht.
Ina thotham chotaltai robuí faen ina imdae in tan at-chonnarcasiu.
In dias mael im an fer co folt at-chondarcasiu, it é a dá glún ima chend.
In dá loch im slíab ad-chondarcaisi, it é a dí súil ima sróin.
In dí seichi im rolaig at-chondarcais, it é a dá n-áo ima cheand.
In dá chúicsescurach for rothchomlae at-chonnarcais and a dí bróig fora scíath.
In chaelglais uiscidi fora taitne grían at-chondarcais ann, & a trebán úadi sís, is é brechtrad a cloidib in sin.
In t-seichi i n-echruis fil íarna chúl, isí trúaill a cloidhibseom sin.
Ind tuiri rígthaigi at-chondarcais and, isí a lainginseom ón didiu & cresaigthiseom in gaí sin co comraiged a dá n-ind i n-do-léici aurchor a riara dí in tan as n-áil dó.
Is maith in laech Mac Cécht.
In dá drumcla thuindi tulguirmi at-chondaircsiu and it íat a dá malaig chóiri chutrumae tarrsnu a gnúisi deirgi datháilli.’
To-thoetsat sé chét la Mac Cécht ina cétcumscliu & fer cach airm dó cenmo-thá a fer fo-desin & con-raindfi comgním fri cach n-oenfer isin Bruidhin & maídfid búaid rríg &rl
ardorus na Brudne & imma-ricfa élúd dó cidat créchtnaigthe & in tan ima-ricfa dó tuidecht foraib isin tig bit lir bomand ega & fér for faithchi & renda nime far leithchind & far lethchloigind & caíp far n-inchindi & far cnáimrethach & daise do far n-apaigib combrúthaib lais íarna scaíliud dó fona fuithribi. Teigsit íarum tar teóra foithribi la crith & omun Meic Cécht.
Gabsait na aittiri eturru a fritisi .i. Gér & Gabar & Fear Rogain.
‘Mairg íurus ind orguin cid dáig ind oenfir sin’, for Lomna Drúth
‘Fris-cithsead far cenna díb’.
‘Ní cumcid’, for Ingcél.
‘Néla’ &rl
‘Angó didiu, a Ingcél’, for Lomna mac Duind Désa, ‘ní deit a domaín na h-oirgne, mairg &rl
Is annsu damsa is mo’ &rl
‘Angó didiu’, for Ingcél, ‘bas briscem lurcu manaís’ &rl
‘Ocus ar sin cía acca ann?’
‘At-chonnarc and imdae & trí maethóclaích inti & trí bruit sirecdai impu.
Teóra bretnasa órdai ina m-brataib.
Teóra monga órbuidi foraib.
In tan fo-longat abairbthiu tacmainc in mong órbuidi doib co braine a n-imdae.
Inbuid con-ócbat a rosc con-ócaib in rofolt co nach ísliu rind a n-úae.
Casithir rethe copad.
Cúicroth óir & caindel rígthaighi úas cach ae.
Nach duine isin tig arta-ceisi guth & gním & bréithir.
Samailte lat sin, a Fir Rogain.’
Ro chí Fer Rogain co m-ba fliuch a brat far a bélaib & ní fétas guth asa chind co trian na h-aidchi.
‘A becco’, ol Fer Rogain, ‘is deithbeir dam a n-do-gníu.
Oball & Obléni & Corpre Músc, trí meic ríg h-Érenn.’
‘Ro mairg más ar scél’, ordat meic Duind Désa, ‘is maith in triar fil isinn imdae.
Gnása ingen macdacht leó & cridi bráthar & gala mathgamna & brotha leómain.
Cach oen bís ina n-gnáis & ina lebaid ní chotlai & ní loingi h-i sámhae co cenn nómaidi íar scarad friu ara n-ingnais.
It maithi inn óicc ina n-aes.
Do-thaetsad trí deichenbair la cach n-oe díb ina cét-cumscli &rl & do-thoet dias díb and.
Mairg íuras in n-orcuin cid fo bith na deisi sin.’
‘Ní cumcid’, or Ingcél.
‘Néla &rl’
‘Ocus íar sin cía acca and?’
‘At-chonnarc and imdae & triar indi .i. triar úathmar anetargnaid trecheann.’
‘Tri fothucht fomórach’
‘nád n-delb duine n-duinigen’
‘fora n-dreich duaithni diulathar’
‘rodo-ler lond-láthrustar’
‘lánchenn trí lorg lín-fíaclach’
‘o ur bél co uoe.’
‘rechtairi múaid’
‘muinter cech cétglondaig.’
‘claidib tri slúag selgatar’
‘ar borg m-búireadach’
‘Bruidne Dá Dergae taurchomruc.’
‘Samailte lat sin’ &rl
‘Is andsae damsa &rl
Ní featarsa dí feraib h-Érenn nach di feraib betha, minid h-é in triar tuc Mac Cécht a tírib na Fomóire ar galaib énfir.
Ní fríth la Fomóiri fear do chomruc fris co tuc in triar sin h-úadib conda-fil i tig Conaire i n-gíallnae nár choillet ith ná blicht i nh-Érind tara cháin téchtae céin beas Conaire hi flaith.
Is deithbeir cid gráin a n-imchaiseo, trí luirg fíaclai ón h-uí diaraile ina cind.
Dam co tindiu is ed mír cach fir díb & is ecnae in mír sin co téit seach a n-imlind sís.
chnáma uili in triar sin. Toingu a toingthe mo thúath, bit lía a mairb leó ón orguin atát a m-bí.
Do-thoetsad sé cét laech leó ina cétcumscliu &rl & ní ba mó mír na dorn nó lau mairfes cach fear leó, dáig ní léicther airm leó isin tig h-úaire is i n-gíallu fri fraighidh ataat, arnádernat mídénam isin tig.
Toingu do dia a toingthe mo thúatha, día m-beith gaisced foraib arnon-sligfidis co trian.
Mairg íuras in n-orguin fo bith ní comruc fri séganna.’
‘Ní cumcid &rl
Ocus íar sin cía acca and?’
‘At-chonnarc and imdae & triar indi, trí donnfir móra.
Trí dondbertae foraib.
Buind cholbtha remra leó.
Remithir medón fir cach ball doib.
Trí dondfuilt chasa foraib co r-remur cind.
- teóra lenna brecderga impu.
Trí dubscéith co stúagmílaib óir.
Teóra slega cúicrindi úasaib & cloidib dét i l-láim cach fir díb.
Is í reb do-gníat día claidbib, fos-certat i n-ardae & fo-certat na trúailli ina n-diaid & nada-samaiget isna trúaillib riasíu táirset talam.
Fo-cerdad didiu na trúailli & na claidbiu ina n-díaid & at-ethat na trúailli conida-samaiget impu a n-aenur riasíu táirset talam.
Samailte lat &’
‘Ní anse &rl
Mál mac Telbaind & Munremar mac Geirrgind & Birrderg mac Rúaid, trí rígdamnae, trí láith gaile, trí laeich ada dech íar cúl gaiscid i nh-Érinn.
To-thoeth cét laech leó ina cétcumscliu & cona-raindfet comgním fria cach n-oenfer isin Brudin.
maídfid búaid & & ima-ricfa élúd doib íarum.
Níb íurtha inn orgun cid dáigh in trír sin.
Mairg íuras in n-orguin’, for Lomna.
‘Ba ferr búaid a n-anocail oldás búaid a n-gona.
Cén-mair noda-ainsed.
Mairg noda-géna.
Ní cumci sic &rl’
‘Ocus íar sin cid acca and?’
‘At-chonnarc fer n-and i n-imdae cumdachdae as caíme di laechaib h-Érenn.
Brat cas corcra immi.
Gilithir snechta indala grúadh dó, breicdeirgithir sían a n-grúad n-aile.
Is glaisidir buga indala súil dó, duibithir druimne duíl in t-súil aile.
Méit clíab búana a n-dosbili find forórda fil fair.
Benaid braine a dá imdae.
Is caisithir reithi copad.
Cía do-fortae míach do chnoib dergfuíscib for a mullach ní foíchred cnoí díb for lár.
Claideb órduirn ina láim.
Scíath cróderg ro brecad do semandaib findruine iter eclanda óir.
Sleg fota thredruimneach, reimithir cuing n-imechtair a crand fil indti.
Samailte &’
‘Ní anse, ar-ro-featatar fir h-Érenn a n-gein sin.
Conall Cernach mac Amairgin in sin.
Da-recmaing immalle fri Conaire ind inbuidse.
Is é charas Conaire sech cách fo bith a chosmailisa fris a chrotha & a delbae.
Is maith in laech fil and, Conall Cernach.
In scíath cróderg sin fil ar a druim ro brecad do semannaib findruine conid brec, ro noíseghedh ainm dó la h-Ultu, in Briccriu Conaill Chernaig.
Toingu a toingthe mo thúatha, bid imda broen derg tarse innocht ar dorus na Bruidne.
Ind t-sleg druimnech sin fil h-úasa, bid sochaidi forsa n-dáilfea deoga tondaig innocht ar dorus na Bruidne.
Ataat n-dorus isin tig & ar-ricfa Conall Cernach bith for cach n-dorus díb, & ní bad tesbaid as cach n-dorus.
Do-thoetsad - la Conall ina cétchunnscleo cenmo-thá & & con-raindfe & & in tan im-airiccfa tuidecht dó foraib asin tig bit lir bomanna & & imma-riccfa élúd dó cid créchtnaigthe.
Mairc íuras &’
‘Ní cumcid’, ol Ingcél.
‘Néla &’
‘Ocus íar sin cía aca and?’
cétchumschliu cenmotha fer cach airm & a fear fadesin & comrainnfe comgnim fri cech noenfer isin bruigin & maidfid buaid rig no rigdamna no airig diberge & immaricfa élud dó cid crechtach & in tan immaricfa do élud foraib asin tig bit lir bommann ega & fér for faichthi & renna nime far lethchinn & far lethcloicind & caíp far ninchindi & far cnaimrethach taisi do far napaigib combruithib lais iarna scailiud do fona fuithribi mairg iuras ind orguin cidég ind oenfir sin for lomna druth friscichfet far ceda dib ni cumcid for ingcel nela feimmid dotecta &rlango didiu a ingcel for lomna druth mac duind desa ni deit a domain na oirgne &rlis annsa damsa is mo chennsa &rl& iarsin cia acca and ‘At-chonnarc and imdae & ba caíniu a cumtach oldáta imdadae in tigi ol chena.
Seól n-airgdidi impe & cumtaigi isinn imdae.
At-chondarc triar n-inni.
In dias imechtrach finna dib línaib cona foltaib & a m-brataib & it gilithir snechta.
Ruidhiudh roalaind fo grúad cechtar n-oí.
Maethóclach eturru i medón.
Bruth & gním ruireach lais & comairle senchad.
Brat at-chondarc immi, is coibés & ceó cétamain.
Is sain dath & écosc cacha h-úaire tadbat fair.
Áilliu cah dath alailiu.
At-connarc roth n-óir isin brut ara bélaib ad-comaicc h-úa smech co a imlind.
Is cosmail fri tuídlig n-óir forloiscti dath a fuilt.
Do neoch at-connarc di delbaib betha isí delb is áilldem díb.
At-chondarc a cloideb n-órduirn occo thís.
Ro buí airther láime din claideb fria trúaill anechtair.
In t-arther láimi sin, fer no biad in n-airther in tigi tisgébad in frighit fria foscad in claideb
Is bindiu bindfodhrugud in claidib sin oldás bindfogur na cuisleann n-órdae fo-chanait ceól isin rígthaig.’
‘Is and as-biurtsa’, for Ingcél, oca déicsi:
‘At-chíu flaith n-ard n-aireagdai.
as bith builech búiredach.
brúchtas roimse robartai.
rechtbruth cain cruth ciallathar.
Ad-chíu clothrí costadach.
cotn-gaib ina certraind choir chomchétbuid.
ó crunn co fraig fo suidhiu.
At-chíu a mind findflatha.
conid fri recht ruireach rathordan.
ruithen a gnúisi coimdetae.
At-chíu a dá n-grúad n-gormgela.
conid fri fuamun find fuinecthae.
fordath soerdath snechtaidi.
díb súilib sellglasaib. gloiniu a rosc robuidi.
tenniu a chuindsciu chaintaocud.
iter clethchor n-dub n-daelabrat.
At-chíu ardroth n-imnaisi ima chend cocoirse, conid fultu frithechrus.
fordath n-órda n-ollmaise.
fail h-úasa berrad buidechas.
At-chíu a brat n-derg n-ildathach nóthech siric srethchise.
sluind ar delbthar n-dennmaisi.
annor aurrdreic ailbeand alathúaith n-dronaicdi. At-chíu delg n-and olladbul.
de ór uili indtlaisi.
lasaid ar lúth lánésci.
lainne a chúairt chorcairgemach.
caera creithir comraicthi.
con-gaib ar dreich n-dennmaisi.
iter a dá gelgúalaind choir.
At-chíu a léne lígdae línidi.
conid fri sreband sirechtach.
scáthderc sceo deilb illdathaig.
ingelt súili sochaidi.
cot-gaib ar méit muinenchor.
saerthus ar neim imdénum óir fri siric srethchisi.
ó adbrond co urgúalaind nó co aurglúne.
At-chíu a chlaideb n-órduirn n-indtlaise.
ina intiuch findargid.
aisndeith ar cheirrn cúicroith.
conid fri crúaid n-aurrdric n-aister.
At-chíu a scíath n-étrocht n-aílenda fail h-úasa drongaib dímes.
trethur di ór aíblech ara ur sceo bil banbruth.
for-osnai líth lúaichet.
tuiri di ór indtlaise.
lám rígh fris des dingabar.
fri triath tailc taurgaib.
conid fri cronu crúadchassa.
trí cét coirae comlána.
h-úasin rurig rathrúnigh.
fri boidb h-i m-broí bertas.
isin bruidin bróntig.
at-chíu flaith n-ard &rl’
Ro buí íarum ina chodlud in maethóclach, a chosa i n-ucht indala fir & a chend in n-ucht aroile.
Do-ríussaig íarum asa chotlud & at-raracht & ro chachain in laíd seo: - Gáir Osair.
Osar cumall.
goin gáir ooc immuallach tuili Goissi.
gaeth úar tar faebur eslind.
adaig do thogail ríg ind adaig se.
Co clos ní a rithise: - Gáir Osair.
Osar cumoll.
cath ro n-dlom.
deórad túathi.
tail bruidne.
bróncha fíanna.
fir guíti.
- goíth immomuin.
imorchor sleg.
saeth écomlonn.
ascur tigi.
Temair fás.
forba n-aníuil.
comgne cuíniud Conaire.
coll atha n-galand.
gáir.
égem.
orgain ríg h-Érenn.
carbuid h-i cuicligi.
dochraidi ríg Temrach.
As-bert in tres fecht: - Gáir Osair.
Osair cumoll.
Combáig ánrad.
Óic in n-orcain.
Orcuin íurthar.
Orta curaid.
Claentar Fadbaidther láith gaili.
Búiread tromthresa.
Tóigébthar gáiri.
- Dom-ársad imned.
imed síabra.
slúag faen.
fálghud námad.
comroc fer for Dothra.
dochraidi ríg Temrach.
n-oítid ortae. ‘Samailte lat, a Fir Rogain; cía ro chachain in laídse?’
‘Ní anse damsa a samail.
Ní ésce cen ríga immurgu.
Is é rí as ánem & as ordnidhem & as chaínem & as cumachtachom tánic in domun uile.
Is é rígh as bláthem & as mínem & as becdae dod-ánic.
Conaire Mór mac Eterscél, is é fil ann.
Ardríg h-Érenn Nícon fil locht and isind fir sin eter cruth & deilb & decelt.
Iter méit & chóre & chutrumae.
Iter rosc & folt & gili.
Iter gaís & álaig & errlabrae.
Iter arm & erriud & écosc.
Iter áni & imud & ordan.
Iter gnáis & gaisciud & ceníul.
‘Már a oítiu ind fir cáldae forbaeth conid-rala ar n-gním n-gaiscid.
Mad día n-dersaigter a bruth & a gal ó beit fíanna fer n-Érenn & Alban dó ar tig ní íurthar ind orgun céin m-bes inti.
Do-thoetsat sé chét la Conaire riasíu ro-soa a arm & do-thoetsad sé chét lais íar saigid a airm ina chétchumscliu.
Tungu do dia a toingthe mo thúatha mani gabthar deog de ceni beth nach aili isin tig cenae acht h-é a oenur tan-áirsed in fer ó Thuind Clidnai & ó Thuind Essa Rúaid.
Atá n-dorus asin tig & do-thoeth cét loech lais cach doruis & in tan ro scáig do cách airbert a gaiscid is and fod-chicherseom ar gním n-aithergaib & dia 'mari dó tuidecht foraib asin tig bid lir bomand ega & fér for faithchi for leithchind &rl
Is dócho ón ní 'maricfa tuidecht dó isin tig.
Is inmain laiseom in dias fil immi isin n-imdae .i. a dá aiti, Dris & Sníthi.
Do-thoetsad trí laech la cechtar de i n-dorus na Brudne & ní ba síri traigidh h-úad ille & h-innonn airm h-i toethsad
Mairg íuras in orguin cid dáig na deisIsin & na flatha fil eturru, ardrí h-Érenn, Conaire Mór mac Eterscél.
Ba líach díbdud na flatha sin’, for Lomnae Drúth mac Duind Désa.
‘Ní cumcid &rl’
‘Is deithbir daitsiu, a Ingcél’, for Lomnae Drúth.
- ‘Ní deit a domaín na h-oircne’.
‘Muíthfi &rl
Is ansu & Angó didiu’, for Ingcél, ‘ad-fia basa lecht bas briscium lurga manaís & Ocus íar sin cía acca ann?’
‘At-chonnarc and dá fer déc for clíathaib airgdidib imon imdaIsin ima cúaird.
Monga findbuidi foraib.
Léna glas sic impu, ité comáildi chomcrotha chomdelbae.
Claideb co n-dét i l-láim cach fir díb & nís-teilcet sís itir acht is ed echlasca fil ina lámaib immon imdae sin ima cúairt.
Samailte &’
‘Ní anse’ & ‘Cométaide ríg Temrach in sin.
It é a n-anmann, trí Luind Life & trí h-Airt Átha Clíath & trí Buidir Búaidneidhi & trí Trénfir Chuilne.’
‘Tongu’ & ‘bit lía a mairb’ & & ‘imma-ricfa élúd’ & ‘Mairg íuras in orguin’ &rl
‘Ocus íar sin cía acca ann?’
‘At-chonnarc and mac breccderg i m-brut chorcra.
Atá oc sírchíu isin tig.
Baili i fil in trícha cét gaibthi cach fear a ucht i n-ucht.
Atá íarum & cathaír glas argidi fo a suidhiu for lár in tigi oc sírchíu.
Ingó dano, it brónaich a teglach oca chlúais.
Trí fuilt forsin mac sin.
It é trí fuilt ón .i. folt úainidi & folt buidicorcrai & folt forórda.
Nocon fetarsa indat ilgnae do-chuirither in folt fair fo indat trí fuilt failet fair.
Forros-fetar is fil ni adagen innocht.
At-chondarc mac fo chathaírib airgdidib immi & ro bátar bonsibne i l-láim in meic brecderg sin & delg scíach a cind cach simni díb & ro bámarni feraib & ar cúic súili déc desa do chaechad dó & in seachtmad mac imblesin ro buí im chindsa do choechad dó’, ol Ingcél.
Samailte lat &rl
‘Ní anse lim’ & Ro chích Fer Rogain co tarlaic a déra fola.
‘Dirsan dó’, ol sé.
‘Is ed gen n-imarbága fil la firu h-Érind fri firu Alban ar gart & cruth & deilb & marcachas.
Is líach.
Is mucc reme-tuit mes.
Damnae flatha is dech tánic tír n-Érind sin.
Nuídiu Conairi meic Eterscél, Lé Fer Flaith a ainm.
Secht m-bliadnai fil inna aes.
Ní indóig lim cid trú di ág na n-ilgnae do-chuirethar in folt fair.
Is é a sainteglachsom sin na trí maccaem fil immi.’
‘Mairg íuras in orguin’, for Lomnae, ‘cid fo bithin in meic sin.
Ní cumcid’ &rl
‘Ocus íar sin cía acca and?’
‘At-chonnarc and seissiur ar bélaib na h-imdad cétna.
Monga findbuidi foraib.
Bruit h-úainidi impu.
Delgi créda ina n-urslocud a m-brat.
It é lethgabra amal Conall Cernach.
Fo-cheirt cech fer a brat im aroili & is lúathidir rothán m-buaileth.
Is ing indo-árthet do súil.
Samailte lat’ &rl
‘Ní anse’ &rl
‘Sé dáilemain ríg Temrach in sin .i. h-Úan & Broen & Banna, Delt & Drúcht & Dathen.
Nís derban día n-dáil ind reb sin & ní cluí a n-indtlicht oca n-dáil.
It maithi ind óig fil and.
To-toethsat an trí cumlund leó & con-rainfet comgním fri cach sesiur isin Bruidin & as-luífet airib h-úaire is a sídaib doib.
It é dáilemain adad dech fil i nh-Érinn in sin.
Mairg íuras’ &rl
‘Ní cumcid’ & ‘Ocus íar sin cía acca and?’
At-chonnarc and borróclach ar bélaib na h-imdad cétna for lár in tige.
Athais maíli fair.
Findithir canach slébe cach finda ásas triana chend.
Únasca óir imma h-uae.
Brat breclígda immi.
claidib ina lámaib & scéith airgdidi & n-ubla óir.
Fo-cherd cach h-ae díb in n-ardae & ní thuit ní díb for lár & ní bí acht oen díb for a bais & is cumma & timthirecht bech i l-lau ánli cach h-ae sech alaile súas.
In tan ba n-ánem dó at-chonnarcsa ocon chlius & amal do-rrécochasa, fo-cartatar grith immi co m-bátar for lár in tigi h-uili.
Is and as-bert in flaith fil isin tig frisin clesamnach:
‘Cot-ráncamar ó bim mac & ní rala do chles n-airit cosin-nocht’.
‘Uch, uch, a phopa chaín Conaire, is deithbeir dam, dom-récache súil féig andíaraid.
Fer co triun meic imblesan for-aicce dul noí n-drong ní méiti dósom a n-déicsin.
Andíaraid sin.
Fichither catha de’, or sé, ‘ro-feasar co dé brátha, bas n-olc ar dorus na Bruidne’.
Gabais iarum na claidbiu ina láim & na scéith airgdidi & na h-ublai óir & fo-cartatar grith immi a rithise co m-bádar for lár tigi Do-rad i m-mothar an ní sin & ro léic a chles n-uad & as-bert:
‘A Fir Chailli, comérig, ná laig asleig sligairdbi do muicc.
Fintai cía fuil ar dorus tigi do amlius fer m-Bruidne’.
‘Atá and’, or sé, ‘Fer Cúailge, Fer Lé, Fer Gar, Fer Rogel, Fer Rogain.
Dlomsaid gním nád lobor, logud Conaire ó chúic maccuib Duind Désa, ó chúic comaltaib carthachaib.’
‘Samailte lat, a Fhir Rogain.
Cía ro chachain in láidhseo?’
‘Ní anse limsa’, or Fer Rogain, ‘Taulchaine rígdrúith ríg Temra, clesamnach Conaire in sin.
Fer comuicc móir in fer sin.
To-toethsat tri nónbor lais ina chétchumscliu & conraindi sic comgním fri cech n-oen isin Bruidin, & imma-raicfa’ &rl
‘Ní bo ortae inn orgun cid fo bithin ind fir sin.
Cén mair nod n-ansed’, for Lomnae.
‘Ní cumcid’, or Ingcél.
‘Néla’ &rl
‘Ocus íar sin cía acca and?’
Imda na muccidi ‘At-connarc triar i n-airthiur in tige tri dubberrthae foraib.
Tri forti úanidi impu.
tri dublenna tairsiu.
Tri gabulgici úasaib h-i toíb fraiged.
Se dubassi dóib ar crund.
Cia sút a Fir Rogain’.
‘Ni h-andsa’ ol Fer Rogain ‘tri muccaidi ind ríg sin Dub & Dond & Dorcha.
Tri brathir tri meic Maphir Themrach.
Céin mair nud n-ainsed mairg nod n-géna ar bá mó búaid a n-anacail oldas a n-gona.
Ni cumcid’ for Ingcel.
Imda na n-arad n-airegda ‘At-connarc triar n-aili ara m-belaib.
Téora lanna óir for airthiur a cind.
Teora berrbroacute;ca impu de lín glas imdentai di ór.
Tri cochlini corcrai impu.
Tri broit chrédumi ina láim.
Samail let sin a Fir Rogain’.
‘Ros-fetar’ ol se.
‘Cul & Frecul & Forcul, tri prímaraid ind ríg sin, tri comais.
Tri meic Sídbi & Cuinge.
At-béla fer cech airm leo & conraiacute;nfet búid n-echta’.
Imda Chuscraid meic Concobair ‘At-connarc imduiacute; n-aili.
Ochtur claidbech inti & máethócláech eturro.
Máel dub fair & belra formend leiss.
Con-túaset áes na Brudni uli a condelg.
Aidem di daínib h-é.
Caímsi imbi & brat gelderg.
Eo áirgit ina brot’.
‘Ro-fetursa sin’ ol Fer Rogain ‘ .i. Cuscraid Mend Macha mac Conchobair fil h-i n-gialnai lasin rig.
A chometaidi immurgu in t-ochtur fil immi .i. da Fland da Chummain da Áed da Chrimthan.
Con-roínfet comgním fri cech n-ón isin brudin & imma-ricfa élod dóib ass fría n-daltai’.
Imda na foarad ‘At-chonnarc nonbur for craund siuacute;il dóib.
Noí cochleni impu co lubun chorcrai & land óir for cind cach ae.
Noí m-bruit inna lámaib.’
‘Ro-fetursa sin’ ol Fer Rogain ‘Riado.
Ríamcobur.
Ríade.
Buadon.
Búadchar.
Búadgnad.
Eirr.
Iner.
Argatlam.
Noí n-araid foglomma la tri primaradu ind rig.
At-bela fer cech ai dib’ & Imda na Saxanach ‘At-connarc isind leith atúaid din tig.
Nonbur.
Noí monga forbaidi foraib.
Noí camsi fogarti impu.
Noí lennae corcrai tairsiu cen delgae indib.
Noí manaise cromsceith déirg úasaib’.
‘Rusfetamar’ olse.
‘ .i. Ósalt & a da chomalta.
Osbrit Lamfota a da chomalta.
Lindas & a da chomalta.
Tri rigdomna do Saxanaib sin filet ocond ríg.
Conrainfet in lucht sin búaid n-gníma’ & Imda na ritired ‘At-connarc triar n-aili.
Téora máela foraib.
Tri lenti impu & tri broit h-i forcepul.
Sraigell i l-laim cach ae’.
‘Rusfetursa sin’ ol se ‘ .i. Echdruim Echriud Echrúathar trí marcaig ind rig sin .i. a thrí ritiri.
Tri brathir iat.
Tri meic Argatroin.
Mairg iuras in n-orcain cid fo dáig in trir sin.’
Imda na m-breteman ‘At-connarc triar n-aili isind imdai ocaib.
Fer caín ro gab a máelad h-i cetud.
oclaíg leis co mongaib foraib. Teóra lenda cummascdai impu.
Eoacute; argit i m-brot caech n-ai díb.
Tri gascid úasaib h-i fraig.
Samail let sin a Fir Rogain’.
‘Rus-fetar son’ ol se.
‘Fergus Ferde Fer Fordae.
Domaíne Mossud tri brithemain ind rig sin.
Mairg iuras in n-orcain cid fo deig in trír sin.
At-béla fer cach ae díb’.
Imdaí na crutiri ‘At-connarc nónbur n-aile friu anair.
Noí monga cráebacha cassa foraib.
m-broit glassa luascaig impu n-delce óir ina m-brataib failge glano immá láma ordnasc óir im ordain cach ae.
Auchuimriuch n-óir mo chach Muince aircit im brágit cach ae m-builc co n-inchaib órdaib uasib h-i fraig flesca findarcit inna lamaib.’
‘Rofetursa sin’ ol se.
‘Noí crutiri ind rig insin.
Side.
Dide.
Dulothe & Deichrinni.
Caumul & Cellgen.
Ól & Ólene & Olchoí.
At-bela fer cach ae leo’.
Imdai na clessamnach ‘At-connarc triar n-aile sind airidi.
Teora caimsi h-i foditib impu.
Scíatha cethrocairi in ina lámaib co telaib óir foraib & ubla airgit & gai bic intlassi leu.’
‘Rosfetursa’ ol se.
‘Cless & Clissíne & Clessamun Tri clessamnaig ind ríg sin.
Tri comais.
Tri derbráthir.
Tri meic Naffir Rochlis.
At-béba fer cach ae léo.’
Imdai tri n-anmed ind rig ‘At-connarc triar n-aili h-i comfocraíb imdai ind ríg fessin.
Tri broit gorma impu & teóra caimsi co n-dergintlaid tairsiu.
Arrocabtha a n-gascid úasaib h-i fraigid.’
‘Rus-fetursa sin’ ol se ‘ .i. Dris & Draigen & Aititt.
Trí anmned ind ríg tri meic Scéith Foilt.
At-bela fer cach airm leó’.
Imdai na m-Badb ‘At-connarc triar n-ocht h-i cléthi in tigi a tóesca fola trethu.
súanemain a n-airlig ara m-braigti.’
‘Rus-fetursa sin’ ol se ‘tri ernbaid úagboid triar orgar la cach n-áim insin’.
Imda na fulachtori ‘At-connarc triar oc dénam fuloctha i m-berrbrócaib intlassib.
Fer findlíath & di oclaig na farrad.’
‘Rus-fetursa sin’ ol Fer Rogain ‘tri primfulachtore ind ríg sin .i. in Dagdae & a da daltae .i. Séig & Segdae da mac Rofir Oenbero.
At-béla fer la cach n-ae díb’ & Imda na filed ‘At-connarc triar n-aili and.
Teóra landa óir tara cend.
Tri broit bric impu.
Teora camsi co n-dergintlaid.
Teora bretnassa óir ina m-brattaib.
Teora bunsacha uasaib h-i fraig.’
‘Ro-fetursa sin’ or Fer Rogin ‘tri filid in rig sin .i. Sui & Rodui & Fordui.
Tri comais, tri brathir, tri meic Maphir Rochétail At-bela fer cech fir dib.
Con-geba cach dias búid n-oenfir etorro.
Mairga iuras ind orcain’ & Imda na foschometaidi ‘At-connarc and dá oclaech ina sessom os cind ind ríg.
Dá cromsciath & da bendchlaidiub mara occo.
Lena derca impu.
Delci findairgit isna brataib.
Bun & Meccun sin’ ol se‘da chométaid ind ríg insin da mac Maffir Thuill.’
‘At-chonnarc nónbor in n-imdae and ar bélaib na h-imdae cétna.
Mongai findbuidi foraib.
Bernbróga impu & cochléne breccai & scéith bémnecha foraib.
Claidbi dét i l-láim cach fir díb & cach fear do-thoet isa tech fo-loimetar a béim cosna claidb.
Ní lomethar nech dul don imdae cen airíasacht doib.
Samailte’ &rl
‘Ní anse’ &rl
‘Trí Mochmaitnig Midi, trí Búaideltaig Breg, trí Sostaig Slébe Fúait’.
‘To-toethsad n-deichenbor leó’ &rl
‘& imma-ricfa élúd’ &rl
‘Mairg íuras’ &rl
‘Ní cumcid’ &rl
‘Ocus íar sin cía acca and?’
‘At-chonnarc imdae n-aili n-and & dias inni it é damdabcha balcremrai.
Berrbróga impu, ité gormdonda ind Cúlmonga cumri foraib ité aurardae for étun.
It lúaithidir roth m-búaile cechtar de sech aroili, indalaili don imdae, alaili don tenid.
Samailte’ &rl
‘Ní anse’ &rl
‘Nía & Bruithne, dá foss méssi Conaire in sin.
Is í dias as dech fil i n-Érinn im les a tigerna.
Is ed fo-dera duindi doib & aurarda dia fult, athigid na tened co menic.
Nís-fil isin bith dís bas ferr ina n-dán andáte.
To-toethsat trí nónbor leó ina cétcumscliu &rl & maídfet &rl
imma-ricfa élúd’
et_cetera
‘Íar sin cía acca and?’
‘At-connarc and imdae as neasam do Chonaire.
Trí prímlaích indi, ité cétlíatha.
Teóra lenna dubglasa impu.
Remithir meodón fir cach ball díb.
Trí claidib duba dímóra leó, sithigtir claideb garmnai cach ae.
No dedhlaistis finda for usciu.
Lagen mór i l-láim ind fir medónaig; .i. semand trea.
Daigere cuingi seisrigi a crann fil indti.
Cresaigthi in fer medónach in lagin móir sin, inge ná tíagad a h-uirc eicgi essi, & benaid a h-urlond fria a bais co ba trí.
Lónchore mór ar a m-bélaib.
Méit core cholbthaigi.
Dublind úathmar and.
Mescthus beous isin duiblind sin.
Mad cían co tari a fobdhub, lasaid for a crunn.
Inda lat is drecc tened bís a n-óchtar in tigi.
Samailte’ &rl
‘Ní anse’ &rl
‘Trí laích ada dech gabthae gaisced i nh-Érinn .i. Sencha mac Ailella & Dubthach Dael Ulad & Goibnenn mac Luirgnig, & ind Lúin úd ba Celtchair meic Uitheochair, for-richt i cath Maigi Tuired, isí fil i l-láim Dubthaich Duíl Ulad.
Is bés dí inn reb sin in tan as n-apaid fuil námad do testin dí.
Is écen cori co neim día fábdud in tan fris-áilter gním gona duine di.
Manis-tare sin, lasaid ara durn & ragaid tria fer a h-imochair nó tria choimtig inn rígthaigi.
Mad fúasma do-berthar dí, mairfid fer cach fúasma ó bethir ocon reb sin di ón tráth co 'roili & nís n-aidliba, & mad urchur legther, mairfid nónbor cach urchara & bid rí nó rígdamnae nó airig díbergi ind nómad fear.
Tongu a tongthe mo thúatha, bid sochaidi forsa n-dáilfe deoga tonnaig innocht ar dorus na Bruidne ind Lúin Celtchair meic Uithechair.
Do-toethsat trí chét lasin triarsin ina cétchumscliu & con-rainfed comgním fri cach triar isin Bruidin & maídhith búaid’ &rl
‘& imma-ricfa élúd’ & ‘Mairg íuras in n-orguin’, for Lomnae Drúth, ‘cid fo bithin in trír sin.
Ní cumcid’ &rl
‘Íar sin cía acca?’
‘At-connarc and imdae & triar indi.
Triar fer fortrén fortamail, nacha-sella duine-tairesseathar fri an theora drecha éitchi anrachta ara n-imomon imchissin h-úath.
Imda-gní gethar sic gelt clithar-garb gelt clithar-garb finna connach a chuirp im chanag rind a ruisc roamnais tria froech finnu ferb.
Cen étaigi imthaigi co certsála sís.
La teora monga echdai h-úathmara segtha co slissiu.
Laích luind lúath ar claidbiu, bailcbémnechu fri bibdatu.
Béim búirid fri teora sústa iarnae cona secht slabradaib tredúalchaib trechisi cona secht cendphartaib iarnaib i cind cecha slabraidi m-bruit damnae - cach n-ae.
Trí donnfir móra.
Cúlmonga tiuga ba h-echda foraib ro-segat a n-druib damda damseithi i meadón cach ae & it remir sliastai cach n-dubdrolam cethorchuir foa-dúna.
Is ed étach fil impu celt ásas treo.
Ro chessa trilse dia chúlmongaib isead ro goet iarn sithremir cuing n-imechtair i l-láim cach h-ae slabrad iairn a cind cacha luirgi & pistul iaraind sithremithir cuing n-úarmedóin a cind cacha slabraid & ataat inna m-brucc isin tig & is lór gráin a n-imchesin.
Ní fil isan tig nád beth inna foimtin.
Samailte’ &rl
Sochtais Fer Rogain.
‘As annsa damsa a samail.
Ní fetarsa do feraib h-Érenn nach di feraib betha minad h-é in triar aithech ucut ro anacht Cú Chulainn h-i Forbais Fear Fálgai & ro marbsad .i. laech oca n-anocol & ní ro lic Cú Chulainn a marbad ara n-ingnathaigi.
It é a n-anmann in trír sin .i. Srúb Dairi mac Duirn Buidi & Conchend Cind Maigi & Fíad Sceme mac Scippe.
Do-toethsad trí chét léo ina cétchuindscleo & con-raindfet comgním fri cach triar & día tuidchisead foraib imach bid indtechta tria críathar n-átha bar m-brúar la indas do-fíurad cosnaib sústaib iairn.
Mairg íuras in n-orguin fo bithin in trír sin, ar ní h-ilach im soegond & is cendarraic comruc friu’.
‘Ní cumcid’, for Ingcél, &rl
‘Íar sin cía occa and?’
‘At-chonnarc imdae n-aili n-ann & oenfer indti & dá gilla ara beólaib & dí moing foraib, indala h-aí is dub alaile is find.
Folt derg forsin loech & a bra t-derg lais.
Dá n-grúad corcorda lais.
Rossc roglas rochaín occa & brat h-úainidi immi.
Léne gel-chulpatach co n-dergindled immi & claideb co n-imdurn dét ina láim & ar-icc arechtain cacha h-imdae isin tich di lind & bíud ossé cosalach oc timthirecht in t-slóig Samailte lat.’
‘Ní anse’ &rl
‘Ro-fetarsa in fer.
Dá Dergae in sin.
Is lais do-rónad in Bruiden & ó gabais trebud ní ro dúnit a doirse riam ó da-rignead in Bruiden, acht leth dia m-bí in gaeth is fris bís in chomla & ó gabais trebad ní tudchaid a chairi di theni ach no bíd oc bruith bíd di feraib h-Érenn, & in dias fil ara bélaib dá dalta dosom in dá mac sin .i. dá mac ríg Laigin, Muiredach & Cairpre & do-thoethsat trí deichenbor lasin triar sin ar dorus an tigi & maídfid búaid ríg nó rígdamna nó airig díbergi & ima-ricfa élúd doib ass íar suidiu’.
‘Cén mair noda-ainsed’, for Lomnae.
‘Bo ferr búaid a n-anocuil oldás búaid a n-gona.
Batar anachtae cid fo bithin ind fir sin.
Ba túalaing ar cumairce in fer sin’, for Lomnai Drúth.
‘Ní cumcid’, ol Ingcél.
‘Néla femid’ &rl
‘Íar sin cía acca ann?’
‘At-chonnarc and imdae & triar innti.
Trí bruit derga impu & teora léne derga impu & trí fuilt derga foraib.
Derga uili cona fiaclaib.
Trí scéith derga úasaib.
Trí gae derga leó.
Trí h-eich derga ina sríanaib leó ar dorus in tigi.
Samailte lat’ &rl
‘Ní anse’ &rl
‘Tri nid do-rónsad goí i s-sídib.
Is í dígal do-radad foraib la rígh sídhi a n-orgain co ba trí la rí Temrach.
Is é rí dégenach lasa n-orgiter, la Conaire mac Eterscéle.
As-luífet airib ind fir sin.
Do chomallad a n-orgne do-dechatar.
Sech ní génaiter ní génat nech’.
‘Ocus íar sin cía acca and?’
‘At-chonnarc and triar for lár in tigi occon dorus.
Teora lorga bréfnecha ina l-lámaib.
Is lúaithigthir fíamuin cach ae díb timchell aroili dochum in doruis.
Berrbróga impu ité breca, & bruit lachtnae impa’.
‘Samailte’ & ‘Ní anse.
Trí dorrsaigi ríg Temrach in sin.
Echuir & Tochur & Teagmong, trí meic Ersand & Chomlod.
Do-thoethsat a trí chomlonn leó & con-raindfet búaid fir eturru & ima-ricfa élúd doib cidat créchtnaig’.
‘Mairg íuras’, &rl
‘Ní cumcid’ &rl
‘Íar sin cía acca and?’
‘At-chonnarc ann icon tenei airtheraig fer maeldub co n-oensúil lais & oenchos & oenlám & mucc maeldub dóthe lais for teni osí oc síréigem, & ben bélmar már ina farrad.
Samailte’ &rl
‘Ní anse’ &rl
‘Fer Cailli cona muicc & a ben Cichiul.
Ataat a aidmi téchte lasin n-aidchi fair raidse inocht Conaire.
Dirsan dond aigid ruidfes etarru.
Is di gesaib ém do Chonaire Fer Caille cona muicc’.
‘Mairg íuras’ &rl
‘Íar sin cía occa and?’
‘At-chonnarc and imdae & trí nónbor inti.
Monga findbuidi foraib, ité comáilli.
Cochléne dub im cach n-oenfer díb & ceinniud find for cach cocholl & cuirce derg for cech cenniud díb & delg n-iarind i n-auroslucud cacha cochaill & claidib duba dímóra fo brut cech fir díb, no dedlaistis finna for uisciu, & scéith co faebar condúala foraib.
Samailte’ & ‘Ní anse’ &rl
Díberg trí mac m-Baithse di Bretnaib.
Do-thoethsat trí nónbor leó ina cétchumscliu & con-raindfet búaid fir etarru.
‘Íar sin cía facca and?’
‘At-chonnarc and triar fer cuitbidi i cind in tened.
Trí bruit odra impu.
Ó no beitis fir h-Érenn i n-oenmaigin & cé no beth colaind a máthar nó a n-athar ar bélaib cach fir díb, ní faelsad nech díb cen gáiri impu.
Coí h-i fil in tríchoit cét isin tig, ní ermadair nech díb a suidi nach a ligi lasin triar.
Nach tan tosn-aidle súil ind ríg tibid la cach n-aiscin.
Samailte’ & ‘Ní anse’ &rl
‘& Mlithi & Mael & Admlithi, trí cuidbigi ríg h-Érenn in sin.
Ad-béla fer la cach n-ae & con-raindfet búaid fir etarru’ &rl
‘Íar sin cía acca ann?’
‘At-chonnarc imdae & triar indi.
Trí bruit glaslúascacha impu.
Cúach usci ar bélaib cach fir díb & popp di birur for cach cúach.
Samailte’ &rl
‘Ní anse’ &rl
‘Dub & Dond & Dobar, trí deogbaire ríg Temrach in sin.
Trí meic Laí & Aidchi.’
‘Íar sin cía acca and?’
‘At-chonnarc fer and, túathchoech co súil milledaig.
Cend muicci lais for tenid ossí oc sír-éigem.
Samailte’ &rl
‘Ní anse’ &rl
‘Nár Thúathchaech sain.
Muccaid Boidb a Síd ar Femin.
Nach fled oca roibi dod-rortad fuil oce’.
- ‘Comérget súas trá, a fíannu’, for Ingcél, ‘dochum in tigi’.
Cota-érgat íarum la sodain na díbergaig dochum na Bruidne & fo-carthar a n-dord n-impiu.
‘Tá chéin’, for Conairi, ‘cid so?’
‘Fíanna ar thig’, or Conall Cernach.
‘Óig doib sund’, ol Conaire.
‘Ricfaiter a les innocht’, for Conall Cernach.
- Is íar sin do-luid Lomna Drúth riasin slóg isin m-Bruidin.
Bensait na doirrsidi a chend de.
Fo-cres íarum isin m-Bruidin co ba trí & do-ralad eisti co fo trí, feb co n-drarngertsom feissin.
- Do-fuitet sé cét la Conaire ríasíu ro-sósed a arm.
Ad-andaiter íarum in Bruiden co ba trí & dor-robdad anall co fa trí & ro dét ní íurastha inn orgun mani gabtha n-aitherg-.
- Gabais Conaire íar suidiu gléss n-imberthae airm forru.
Do-thuit sé chét lais íar saighidh a airm ina chétchumscliu.
- Ro gob ruíniud forsna díbergachu íar suidiu.
‘As-rubartsa fribse’, for Fer Rogain mac Duind Désa, ‘ó beit fíanna fer n-Érenn & Alban do Chonaire ar thig ní íurthar inn orgun mani millter a bruth & a gal Conaire’.
- ‘Bid gair uair dossum’, or na druid ro bátar immalli frisna díbergachaib.
Ba h-é milliud són do-bertadar conid-rogaib roluigi dighi.
Do-luid Conaire isa tech & con-aitecht dig.
‘Deog, a phopa Meic Cécht’, for Conaire.
- ‘Ní h-é ord ron-gabus h-úait co se ém’, or Mac Cécht, ‘tabairt digi deit.
Atát dáleamain & deogbairi lat, tuiccet dig deit.
In t-ord ro gabusa h-úait co se do imdídiu ó beit fíana fer n-Érenn & Alban deit immon m-Bruidin.
Raga slán úadib & ní raga gaí it chorp.
Cuindig dig cod dáilemnaib & cod deogbairib’.
- Is ann sin con-aitchecht Conaire dig co a dáilemnaib & co deogbairib ro bátar isin tig.
- ‘Nís-fil and chétamus’, olseat, ‘dor-rórtad forsna teintiu na lendann ro bátar isin tig’.
- Ní fúaradur a deogbuiri dig do asin Dhothra, ar robaí triasa tech.
Is and con-aitechd Conaire dig a rithise.
- ‘Deog dam, a dalta, a Meic Cécht.
Is cumma damsa cía bad é écc tíasa ol at-béla chenaeo’.
Is and sin con-aitechd Conaire dig a rithise.
- Is and sin Mac Cécht con-aitechd dig a rithiisi co maithib fer n-Érenn & con-aitechdd rogai di láthaib gaili fer n-Érenn ro bátar isin tig dús an bad coméd ind ríg doib nó ba cuindchid digi dond t-í Conaire.
Is h-é fris-rogart asin tig, Conall Cernach: - ‘Coméddd ind ríg dúindi’, ol suidiu, ‘& aircsi do chuindchid na dige, h-úairi is chuccad chuindegair’.
- Luide íarum Mac Cécht do chuindchid na digi & gabaid Lee fria Flaith mac Conaire foo ochsail & in cúach n-órdai Conaire fo ochsail, & no-m-berbthide dam co tinde and, & birt a scíath & a dá gaí & a cloidem & birt inber n-iaraind ro baí fónd rígcori.
- For-ruma chuca amach & do-bert m-builli dond inbiur iaraind ar doruss m-Bruidhe & do-thuit nónbur cacha builli.
Do-gní íarum foebarchles don chloidem immo chend curro slechd conar ríam ón tig.
Imthússa lochta na Brudne iss ed chestnigther colléic.
At-raig Conall Cernach & gebid a gaiscd & im-soí dar dorus na Brudne & timchellaid a tech & dofuitet lais & díchuirid na diberga dar teóra fuithairbi ó Brudin sechtair.
Maídid búaid ríg & tintaíd i m-Brudin & sé créchtach.
Tic Cormac Cond Longas & a noí céli malle fris.
do-berat a cumscliu forsna diberga & dothuitet n-deichenbor la Cormac & noí n-deichenbor la muintir & fer cech airm ampersir; fer cech fir & maídid Cormac lecht airig díberga.
immaric elud dóib cérbot crechtaig.
Tecait in tríar Cruithnech a Brudin sechtair & gabait gles immerta a n-arm forsna díberga & dofuitet n-deichenbor leo & immaríc elud dóib.
Tecait in nonbor cuslennach immach & imrubat a n-gnim forsna diberga & immáric elud dóib.
fil and trá acht is fota fri h-aisnis is tophlíúin menman is búadred do chétfaidib is emiltius fri h-estidib is imarcraid n-innisen tíachtain darna nechib inundaib fo dí. Acht tancatár iar n-urd lucht na Brudne immach & ro-fersatár a comlonna forsna diberga & do-tuitset leó amal ro radi Fer Rogain & Lomna Druth fri Ingcel .i. no theiged lucht cech imdae béus co fertaís a comlond & imrulaítís ass iar sin.
Connach farcaib i m-Brudin i farrad Conaire acht Conall & Sencha & Dubtach.
Frisin mórbruth iarom & fri mét in chomlaind ro fer Conaire dofic a mórthart ítad & aplis do thám arnach fúair a dig.
Ó 'tbath iarom in rí dotháegat in triar út a Brudin immach & nos gabat sáebglés n-díberge forsna díbergaib & imthíagat o Brudin co créchtach aithbriste & athgoite.
- Luid íarum cu r-ránicc Tiprait Chuirp baí i comfocus dó i Crích Chúaland ina farrad & in cúach .i. Conairi órdai Conari foa choimb & ní fúair lán a chúaich inde.
Do-rimchell rígusci Érenn ria matain .i. Búas, Boand, Bandai, Berbai, Nem, Laí, Laígdai, Sinand, Síuir, Slicech, Samaír, Find, Ruirthech, & ní fúair lán a chúaich de usciu indeb.
- Luaide co r-ránicc h-Úarán n-Garaid h-i Moig Aí íar tarmchell usced Érenn ria matain & a prímloch .i. Dergderc, Luimnech, Loch Ríb, Loch Febail, Loch Mesca, Loch n-Orbsen, Loch Laíg, Loch Cúan, Loch n-Echach, Márloch, & ní fúair lán a chúaich de usci indeb.
At-roaside díchleith n-aire & do-beir lán a chúaich de usci as & do-cher an mac foa choimb.
- Do-deochaid íar suide cu r-ránicc Bruidin.
Derge ria matain.
- In tan didiu do-deachaid Mac Cécht darsan tres fuithirbi dochum in tige is and ro baí dias oc bém a chind do Chonaire.
Benaid íarum Mac Cécht a chend dondala fir ad-comaicc a chend do Chonaire.
Ro baí an fer aili ac élúd as cusan cend lais
Ad-chomnaccair a chend do Chonaire.
- Ad-comnaiccc corthi cloiche foa chosaib Meic Céchd ar dorus nó lár na Bruidne.
Dol-léci dond fir aili oco m-baí in cenn dara choeldruimb cu r-roímid a druimb n-ann.
Benaid Mac Cécht a chend de íar suidiu.
Dortais Mac Cécht in chúach n-usce ina arsci & ina méde Conaire.
As-bert a chend Conaire íarum íar tabairt ind usci isin méde:
Maith fer Mac Cécht, fó fer Mac Cécht, do-beir digh do rígh.
do-ní échd.
Mac Cécht a n-degaid in madmai. - Ní torchar trá acht h-úathad m-beg im Chonari .i. nónbur, & ní mór má 'd-róinne sceóla indisen scél dona díbergachaib ro bátar ar tig doib.
- Baili i r-rabatar cúicc míli & in cach míli, ní thérna díb acht oenchóicer namá .i. Ingcél & a dá bráthir .i. Éccell ón & Dartaid na díberga.
iarom Ingcél i n-Albain iar tain & gabais rigi dar esi a athar ó ruc buaid ríg alathúathi leis dia thig. Iss ed immurgu is slicht i l-lebraib ailib and & is dochu combad Cethracha uel coíca do thutim do lucht na Brudne.
teóra cetraimthe do thutim dona díbergaib.
A n-áentrían nammá do élúd ónd orgain.
- In tand íarum robaí Mac Cécht fora áltaib isind ármaig i cind in tres laithe co n-faca in mnaí sechai.
‘Tadall lat, a banscál’, for Mac Cécht.
‘Ní lamaim a dola’, ol in banscál, ‘lad gráin & t'oman’.
- ‘Ro baí úar damsai disuidiu, a banscál’, for Mac Cécht.
‘Nodn-gabaim for fír mo oinich & mo foesma’.
Ad-ella in ben íarum a dochomb.
- ‘Nochon fetarsa in ba cuil nó corrmíl nó ba sengán nom-gaib asin créchd’.
‘Is sengán sentalman ém’, ol in ben, ‘ind ní sea’.
- ‘Tonga do dia a toingti mo thúath’, for Mac Cécht, ‘ní ba mó lemsa oldás cuil nó corrmil’.
At-bail íarum Mac Cécht isind ármaig acht becc.
At-bath dano Lé fri Flaith mac Conaire fó oxail Meic Cecht.
ro leg bruth & allus in miled h- eacute;.
Dolluid Mac Cecht iar sin iar n-glanad ind áir cind in tres laí & dosrenga Conaire lais fora muin co ro adnacht h-i Temraig h-é ut alii dicunt.
Doslui Mac Cecht iar sin h-i Conachta co n-dernad a leges i m-Maig Bréngair.
Conid de ro len in t-ainm a m-mag do ingor Meic Cecht .i. Mag m-Brénguir.
- & as-laí Conall Cernach & do-chótar n-gaí triasand láim a m-baí an scíath & luidi íarum co r-ránaicc tech a athar & brúirech a dá gaí & a scíath ina letaib fair & a chloidem.
For-ránaicc íarum an t-athir a n-dorus a lis a Taltin.
- ‘Lúatha coin dod-repnadar, a maccáin’, for a athir.
- ‘Is h-ed ro boí do chomracc fria h-ócca ón, a senlaích’, for Conall Cernach.
- ‘Scéla lat na Bruigne Dá Derge?
An beó do thigerna?’
‘Nochon beó imorro’, for Conall.
- ‘Tonga do dia tongthi mo thúath, is midlachdo dond fir do-deachaid a m-beathaid as íar fácbáil a thigernai lia a námtiu i m-bás’.
- ‘Nídat bána mo chréchda ém, a senlaích’, for Conall.
- Tadbaid a láim scéith.
Trí .i. créchta imorro is ed ad-comaicc In scíath imorro imarro-dídnestair ind lám sin is ed rus-anacht.
Ind lám des imorro imo-robrad for suidiu co r-rice a dí chutramai.
Ro cirrad imorro & ro h-athchumad & ro créchdnaiged & ro chríathrad acht congaibset na féthe frisin corp cen a etarscarad innát raba in scíath oca h-imdedail.
- ‘Ro fích ind lám sin indnocht for cách, a maccáin, & ro fiched furri’, ol Amairgin.
- ‘Fír són, a senlaích’, ol Conall Cernach.
Is sochuide día tarad deoga tondaig anocht ar dorus m-Bruidni.
