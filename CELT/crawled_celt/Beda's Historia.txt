Augtar inna h-ealathan sa Béid h-uasalsacart ecnaid fer ratha De i n-ecna & i crabud
Fuair Beid dano forthachtaigthid id_est Alpin in t-ab ro h-airmitnech in fer ro h-orcthe trisna h-uile disciplu ina fer n-eolach Teodir epscoip & Adrian inn abbad arro fogluind Alpin o descipluibh Griguir na h-í ro gnithe h-i cennuthaig Cantuariorum & isna ferannaib comacraibhibh & ana fuair o sencassaib na littre nó o tidnacul na senorach & ro tharmhinuid Albín co Béid inna h-í ro h-asneid dó Nothelmus h-uasalsacart na h-ecailsi lundonensis rodbo o littrib no o h-imaccalmaibh
Is é Nothelmus tucastar epistil o Grigoir nach o Roim co Saxano
Is iat ro forcan Albín comtis echlanta don sairse Béid noibh
O thossach immorro na staire co creitem na Saxan oc scribendaib na n-arsata adiu 's anall ro foglaind Béid & ro thinol
Daniel immorro episcopus Saxan funetta ro faidestar cuca o h-epistlib stair a ceniuil fadéin & na Saxain descertach & Inse Uechtae
Iris immorro intinscanta Merciorum Saxorum ra foglaim co r-raba side trésna dá h-uasalsacart Ceddi & Cedda & co ro h-athnuiged treotha iris na Saxan airtherach id_est o braithribh na manistrech ro chumtaiged leo id_est Lestingaeu
Na h-í ro gnithe h-i cennathaig na Saxan airtherach aranic rainn de o thidnaicthib na n-arsatha raind aile o atharcud inn abadh h-Essi
Na h-i immorro ro gnithe i l-leith ra h-iris Críst h-i cennathaig Lindis ro h-oglaind o guth biu in t-uasalsacart Cimbericht
Tidnacla immorro Nordanimbrorum id_est sencassa Saxan tuascertach sochaide o fuair seom & ro-s-tuc fein
Britania insola occiani cui quondam Albion nomen erat ocht cet mile chemend ina fot ina lethet inna h-imtimcell immorro id_est cuic mile sechtmogat fo h-ocht cethrachat
Ro baded Romanus erchonsol ecailsi Hirofensis for muir Etalda
Is don eclais sin ro h-ordaig Paulín in pallium tucc ab Honorio
Iacob immorro deochon Paulin fer eclastacda & fer noeb & súi chantairechta h-i Cair re ciana
