d'oighed na tri n-Aedh annso sís.
Áed Gustán comdalta Conaill Guthbind issé romarb na tri hAeda isind óenló Aed Sláine oc Loch Semtide, Áed Buide rí Ó Maine oc Bruighin, Áed Rón rígh Ó Failgi i faithci mic Mecnáin, ut poeta:
Is eol dam-sa acht mo cel nidam agh-sa a indesen d'óendóen docht iar mo corp crú óen Óed roort tri hÁedu.
Áed Gustán ba gránna a gal lusca lágha lethanchar torc torachta iar togail tinn comalta Conuill Guthbind.
Geghain rígi ríghi dath nírbo díge duinebadh socht for sóera slicht nad ró ort tri hÁeda issan óenló.
Aed Buidi a mac Bruigin cia bé muiri hUa miadach Maine flaith forussta fóel an fer Óed Rón rogasta roghel.
Art na hiarmarta cen faill mac Diarmata mic Cerbaill garglí gébend im gart nglé airdrí Érind Óed Sláine.
Áed Buidi a mac Brugin cia bé Áed Sláni oc Loch Semdidhe i faithce mic Mecna mór magh robíth Áed Rón rogalach.
Na tri rígh-sin ríghda tnú robíth tri hÓeda a n-óenlúa lasan Óed cóir cíallda cain amail adfiadhaid éulaig.
Is éol dam-sa.
