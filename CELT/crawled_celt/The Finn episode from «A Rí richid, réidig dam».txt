I nArd Chaille cáilti clé i Múscraigi trí Maige a chend síar ri Liaic Sinnaig adnacht Find cu flathminnaib
Glasdíc ainm dó ar tús tind meic Morna tucsat fair Find secht mblíadna dó i ndeilb doraid fo Loch Ríach fúair findchobair
Cétrith Find bo réim rogda ruc ríam re maccaib Morna 'sen Loch nOrbsen ó Loch Ríach timchell Connacht na cáemscíath
I Mag Coraind co Ess Rúaid lám ri Cúallig mBréfni mbúain ri táeb Sinna mairg ba mó cu hEchtge n-aird i n-óenló
Isind ochtmad blíadain bí ar tadall Temra Dathí romarb Aillén bó lán lám do chaindil tuid o thimpán
‘Timpán ri cotlud!’
ar cách les cecha samna gním gnáth cecha blíadna búan brostud in chaindel ar cáemloscud
Arsin gním sin rafáe Find ri Saidb sochraid massech mind ocus Sadb do tháibthid treb ba Find cáem a cétmunter
Dalluid Find ra héicsi n-aird ar ecla Cuind chlaidebgairg Cethern mac Fintain frecair rap é a aite airchetail
Tucait fíanna Find íar feiss do dígail Orcbéil éicis in ben síde a Sléib Slánga rolái dí in ngním ngargdána
Dia ragab fíannas cu feib rap é a uide in n-aidchi-sin: ó Brí Éle dúthaig tor cu Slíab Mairg meic Eidlicon
Ó Sléib Mairge gnímrad gand síar co Slíab dá Chích nAnand cu Inber Colptha rachind ri hoiss Fiaclaig meic Conchind
Ó Inber Colptha cuman cu Slíab Slánga sáerUlad ótá sein ba tolgda in tóir co Inber Colptha achétóir
Radíth Find húa Fidga ic feiss i ndígail Orcbéil éicis; tíar oc Cíchib comal ngrind di sleig Fiaclaig meic Conchind
Dá senrand rachúala Find i ndumu Chích úasa chind:
‘ragáet húa Fidga fossad’
dun rand díb ba dergthossach
‘Is neim in gáe’ tossach trén don rund aile nínaithgén and rascúala íar ngním gaile aidchi samna sorchaide
Secht n-aige ic Sléib Blod meic Con cétfíadach Find feidm finndron cind secht mblíadna fo míad mind ic Abaill na Fían forfind
Long lán d'ór d'argut ága tuc do in ben a Sléib Slánga derb lind iss é cétchrod cain tuc dond féin re ardfodail
D'Érnaib Cermna a máthair múad Torba ingen hEich inn úag;
Find mac Geóir mac dá máthair rí Lámairgi ind láech-láthair
Is d'athair Cháilti na celg bo ainm Lethi Lethancherd Cáilti tacrait lind láidi mac sethar Find findcháemi
Ár bi bruth d'echaib ríg Ruis do mnái ra comlund a chuiss andsin rucad Cáilti cáid i n-óenuch corcra Colmáin
Is é oenfer d'fíannaib Find cusa mberar genelach grind in Cáilte-sin ségda de úad rachinset Cáiltraige
Ochtur do Cháilti im chend Find Corra is úa Daim derg dilind Cas Cur Escrú is Aithni Oll is Nena núagnithi
Is é sét is ferr fúair Find fidchell Chrimthaind lánderb lim radasfolaig Fíachra Fáil inn-airiur Chrimthaind Níad Náir
Glassi fúair Find fecht réil ríam ní ní acht airget a findgrían brunnid sairdes sech in scé & acus d'Albine
Atbert Ossín: 'in sét séim is ingantu fúair Find féin is é cen daermúich daille cochlán caemdlúith Crothrainne
Ór a indech airget foé mín re cnes a chocoé ba cú ba duine ba dam ra impúd ra aitherrach
Fiú cóicait cumal cipé rogníth i Tír Tairngere re trichait mblíadna i Maig Mell ri cóicait cíalla cémend
Tricha sét ní gáes fir buirb tall Find a cráes in chorrbuilg íar nguin Glonda 'cunn áth oll is Léith Lúachra na llúathbond 