Tri briathra do-ratt Cormac mac Cuildenain .i. nach biad en-aghaid re a lind gan tri neithe do denam .i. cen ní do tiodhnacadh & cen ilceola anaitenta d'eistecht & gan iarmeirge dutrachtach do denam i n-onóir in aird-righ.
in aghaid re c-cath do tabairt dó do Cerball mac Muiregain do-battar triar crossan fa mór airmittin & gratsa aicce ina focair in aghaid-sin.
do-rat duine tri h-ubla mora aidble do Corpmac et adubairt; ‘A crossana,’ ar se, ‘da n-derntai airfitedh amarach dam, do-gebhtai na h-ubla sech in slogh uile,’ & do-gabattar do laimh co n-dingnedis ge mad beo marbh iat.
‘Tabraidh mo lamh fa comhall-sin,’ ar Corbmac, & do-naiscc orra amlaid-sin, & tuccadh in cath arna marach & do-rochair Cormac ann.
ar t-techt na h-aidhce da n-ionnsaighe adubairt Cerball:
‘Eirgidh nech uaibh,’ ar se, ‘d' fis an armaigh & do fechain Corbmaic an comhaillfed-se a luighe.’
do-cuaidh in techtaire dia fis & mar do-bí ann at-connairc cinnu na c-crosan ic com-aentuccud cum a cele.
Is ann adubairt Gegan, an brathair ba h-amhra & ba h-aireghda dibh:
‘Druididh cuccainn ille,’ ar se, ‘et an f-fedabair cuin do-gabhabair do laimh airfittedh do denam do mac Cuilennain et as mor an feidhm a dingbáil airfidigh do denam dó, & dá madh beo sinde, do-génmais a airpeitedh & do-cedaigh in Coimdhe dún a airfidedh-somh et sind marbh.’
at-bert Gegan na roinn-si:
Truaghan sin, a Rí na righ, a Rí firen fichtib sluaigh, is eolcaire na gach ceol ceol na c-cend in aidche fuair.
A chind Gégain, druid ille, co n-dernamais coinircle, mór inní fa t-tuccsam láimh airfeitedh mic Cuilendain.
art-triur brathar dúin aréir maith ar lathar imon sluagh, anocht ge 'táit ar tri cind acc airfittedh co tim truagh. Uch monuar on uch monuar, ge gerr ó dhomnach go luan as giorra bíos rí na nell ag denam trein go m-ba truagh.
Do-rat uball cech fir dún flaith do-bí ag fulang na sluagh, agus do-naiscc oirn da deoin co n-dingnemis ceol bud truagh.
O do-tuit Pol le Neir—
sgel mor isa domhan toir—
nochar faccbadh ar in n-glend indsamhail chinn Corbmaic cain.
Uchan, ach, do-tuit Cormac isin cath, o thesta a sil asin m-bith, maisi righ Caisil at-bath.
Corbmac a Tulach na righ do-badh rí ar Mumain muadh gach ni do-fuighill a bel, do-fuiling gach tren is grach truagh.
Maith do suidhe dabach mór, maith do dluighe ralach ruadh, maith do tabairt laich i l-lén, maith do denamh trén do truagh.
Camhair-so, coisccidh bhar c-ceol, mithid dibh eistecht monuar, beiridh bennachtain anocht is eirgidh chum bhar c-corp truagh.
