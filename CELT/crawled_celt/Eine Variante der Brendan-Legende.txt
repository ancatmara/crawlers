Bator da apstol decc na Erenn hi Ccluain Iraird ic a foglaim oc Findian, co-nderna Findian fleidh dona hapstolaibh et do naemhaibh Erenn archena.
Amhail rob ainiu doibh ic comhól na fleidhe, conus-aicet in scoith ndífreccra ndimoir cuca dind comartha tire tarngire.
Is ann dí ro-fas bruth & comhairle acu im dol d iarraidh tire na scoithi.
Nochar-gabh nech do laimh sech a chele dibh dul ann, co-ndernadh crandchor etorra itir cech ndís dibh, co-tarla iarsin donda Brenainn dol ann.
Cuirit dí anda Brenainn crannchor eturra fodein, cip e dibh dia-roisedh dul d'iarraidh tire tairngire.
Ro-soich dí do Brenainn Birrae dol ann.
Is annsin dí ro-chuir naemhu Erenn uile hi socht & a n-imsniomh ar a doilghe leo a roctain don tsenoir do sinnser naemh Erenn & do shúi na faitsine dul i craes mara & morfhairrge.
Conadh annsin at-bert Brenainn mac Findlogha:
‘Meisi an sósar, is mé raghas arin fairrge.’
Conidh dó ro-chan in laídh si:
Brenainn mac Findlogha Batar ic foghlaim trein treall.
da apstol dég na hErenn ac Finnen co fichtib ceall.
cansat co léir a leighenn.
Co-n-acaiset cuca in scaith.
in comunn féta firmaith ota tír thairngire ndaith.
o righ na righ on righflaith.
Ro-raidhset uile malle.
ba dia ccomhairlibh maithe co roctain dal diamhair de.
d'iarraidh tire na scoithe.
Scarthus dia da cech dis doib.
forba saethuir na sennaeimh do réir cranncair amra co-tarla donda Bhrenuinn.
Coros-bennach dia datha.
cona lestraibh lindbracha.
Brenainn Birrae buaidh flatha.
is Brenainn mac Findlacha.
Cor-cuirset crandchor caemh nglan.
a fiadnaise na n-apstal Brenainn Birra gusin mbladh.
is dó do-rala in astar.
Innsa re n-aés cumtha coir.
co cornaibh finda fledhóil a dál ar luí mara moir.
a súi slan is a senoir.
'Daigh im sósar sunn cose' ar Brenainn oc i n-airde 'gidh bas damh inní bias de.
meisi raghas ar fairrge'
Is annsin dí do ro-nadh digrais curaigh la Brenainn ar mét & luchtmaire coiciur ar cethrachait & tri sechtmoghait, is e lín do-coid isin curach.
Seolais iarsin Brenainn mac Findlogha for tonngar in mara mongruaidh & for treathan na ttonn ttaobhuaine & for cichanaigh in tsaili sithguirm & i mbeolu in aiccein iongantaigh ilphiastaigh airm i-fuaratar ilar mbleidhmil muiridi.
Is annsin dí fo-gebdís ailéna aille ingantacha, & ni-thairistis inntib sin beos.
Batar dí co cenn mbliadhna aran imramh sin.
Is annsin ba comhfochraibh don caiscc.
Batar a mhuinter aca radh fri Brenainn dula for tir do ceilebradh na cascc.
‘Is tualaing dia’ ol Brenainn ‘talamh do tabairt duinn in cech inad bus ail dó.’
Iar tictain na cascc trá is annsin tóccbais in mil mór a formna in-airde osin muir suas, corbo talamh comhard cobhsaidh coraighti comhlethan comreidh comhalainn.
Tiacchait iarsin forin talum sin et ceilebhrait in caiscc annsin oenla & da oidhche doibh isin inad sin, co-tarnacair leo ord cascc do denamh.
Tiaghait iarsin ina curach.
Sceinnidh in míl mór iarsin fon muir.
Cech uair ba comhfachraibh in caíscc cecha bliadhna, no-tócbadh in míl mór a druim osin muir, coma talom tirim techtaidhe.
Fechtus dí batar forin aiccen, con-acatar na srotha dermaire, dosrengait dí an t-anfad dar a n-aindéoin co bord na saebhcoire.
Is annsin ros-gabh imeccla mór iat fri med a ainbthine.
Gabhais cach dibh acc fecchadh i n-aghaidh Brenainn, uair roba dermair in gabudh i-rabhatur.
Toccbais iarsin Brenainn a ghuth co hard, conidh ann as-bert:
‘Is lor duit, a mhuir mhor sa’, olse ‘meisi m'oenar do bhadhadh, et léicc uait in luct sa.’
Is ann dí fethnaigis in muir fochedoír, & toirnit feicheda na saebhcoire ó sin amach riamh & nir-irchoítigset do neoch eile.
A mbatar ann la n-aile forin muir, tainic diabul chuca i ndeilbh sentu aduathmaire inglaine ifernaidhe, co-ndesidh for seol in churaigh i fiadhnaisi Brenainn a aénur.
Ni-fhacaid dí nech dib siumh é acht Brenainn a aenar.
Iarfaighis Brenainn do dhiabhal, cid ma-tánic a hifern riana aimsir coir ria n-aimsir na heiseirghe moire.
‘Is aire immorro tanac’ or diabhal, ‘d'iarraidh mo phianta i clúsalaibh doimhnibh in mara duibh dorcha sa.’
Iarfaighis Brenainn dosomh:
‘Cidh ón, caít itir a-fuil in loc ifernaidhe sin?’—‘Truagh sin’ ar diabal, ‘ní-cumhaing nech a faicsin et se beo iarsin.’
Is annsin foillsighis diabal dorus ifirn do Brenainn.
feghais Brenainn iarsin in carcair ngairbh nguirm sin lan do bréntaidh, lán do lasair, lan do mhosair, lán do longpurtaib na ndemhnu neimhnech, lan do ghol & do eígim & do ercoid, & gaire truagha & nuallguba mora, golfadach & basgaire na tuath peactach & bethu dubach bronach hi cridhe pheine, i carcraibh teinntigibh, i sruamhaibh na sretha sírteinedh, i cailiuch bithbroin & baís cen chrích cen forcenn, i lathachaibh dorchaibh, i cathairib tromlasar, i n-imat broin & bais & ríagh & cuimreach & tromtreas ndichumhaing co mbloedhgail adhuathmair na ndemhna neimhneach i n-aidhci bithdorcha bithuair bithbréin bithsalaigh bithchiamhair bithghairbh bithfoda bithmuichnig mharbthaig malartaigh muchna mhongteinntigh iccair imnair adheítig iffirn, hi slesaibh sliabh sírtheinedh cen anadh cen airisemh, acht sluaig demhna ic tarraing na pecthach i carcraib troma tenna tee tenntighi, dorcha doimhne diamhra dímaine daéra dubha deinmecha, salcha seda senta sirbrena sirdebtach sirtrodach sirscith sirmarb sirbeo.
Gol ger garcc goethach golfartach gréchda geranach gothach goirt gergairmnech gubhudach.
Cruma croma cruaidhi calma cendmora.
Piasta buidhe bana belmora.
Leomain lonna lanluatha leidmeacha.
Sebaic roda ruadha roarda.
Drecain dercca duba dronnmora deinmecha.
Ticcri trena tuathbertaigh.
Scoirpi gorma gimacha.
Griba garba goibgera.
Cuile goirte guilbnecha.
Creabair croma cruadbghobacha.
Farcha troma iarnaighe.
Susta senta sengarba.
Claidhbe gera.
Gai ruadha.
Demna dubha.
Teinnti brena.
Srotha neime.
Cait ac sgribadh.
Coin ag leadradh.
Gaduir ag tabann.
Demhuin ag blaeghaidh.
Essa brena.
Lathacha mora.
Cuithe dorcha.
Glenda doimhne.
Sleibhti arda.
Creaca cruaidhe.
Sluaigh demhna.
Longport salach.
Pian cen anadh.
Saithe sanntach.
Tochur meinic.
Troid cen fuireach.
Demhna acc pianadh.
Imad riagha.
Betha bronach.
Airm i-filet srotha secdha, serba senta sirbréna, lobhta legtha loisctecha, loma luatha lantei lethna, cumga cruaidhe cairrgeacha foda fuara fodomna, beca mora feichtecha Sirthe sínte súaiti sothoirsecha Moighi loma loiscthecha Tulcha corra gímacha.
Glenda croma crumhacha.
Mointi garbha deilccnecha Coillti dubha teinntighi Slighti salcha biastaighi.
Mara techta tulbréna.
Cloithi aidble iarnaidhe.
Usce duba doimhillsi Aiddi imda examhla.
Samhud salach sírlobtha.
Gaetha goirti geimhreta Snechta secda sirsilte Lanna derga teinntidhe Gnuse daéra dubhacha.
Demhna luatha leidmecha Piana aidble eccsamhla.
Iar faicsin na pian sin do Bhrenainn co-cualaidh in nuallgubha ndermair ndofhulachta n-etualaing & in chúi chiamair attruagh et in golgaire ndichumhaing i fudomain iochtair ifirn.
Is annsin roghabh imeccla in clerech fri adhuath na troighi sin.
Conidh annsin at-connairc Brenainn in carraic ndermair, is fuirre sidhe ro-búi a n-at-cualaidh.
ticedh in muir ifernaidhe da cech aird darsin carraicc tonn teinedh dubhruaidhe anair thairsi & tonn uar eighreta aniar cech re fecht.
Is annsin bui oénduine truagh ina shesamh forsin carraic.
Iarfaighis Brenaind de, cuich é.
‘Hiúdas Scarioth meisi’ olse.
‘Et is me do-rec mo thigerna do chinn airccit & innmais dhímiccnigh dimaoin in tsaogail Isu Crist mac de bí.
as dermair’ ol sé ‘mét mo phian n-examhail.
biat amal at-cí-siu o'níu cotí in brath.’
Is annsin ro-chúi Brenainn fri mét na troighi, i-facaidh Iúdas do beith.
Conidh ann do-righne na runna becca sa oc taithmet a peini do Brenoind:
Iudas Scarioth me indiu.
for tonnaib na trenfhairrgiu truagh mo betha gaibthech gorm.
icom pianadh i n-ifornd.
O thuind teinedh for tuind uair.
o thuind uair for cech tuinn trein mé 'com pianadh as cech aird.
truagh in gairm mo beth i pein.
Maircc damh sa treccadh mo righ.
olc in gnímh fa-tucus laimh beithir de tria bithu sír.
cen sídh is cen ceannsa saimh.
Hichtar ifirn cech re n-uair.
truagh in grifing bís fóm thaebh demhnu dubha bít im dháil.
uch a lágh ní cuma caemh.
Maircc do-righne maircc do-gni.
maircc a thurus for bith cé intí do-ní saint tar ró.
maircc fa dó & maircc a dhé.
Maircc damh-sa mo saint rom-baidh.
demhnu gaircc at-cim arnuair maircc mo turus a dé dáibh.
maircc do-raidh mo cubhus crúaidh.
Uch a Brenainn fégaidh me.
cech a n-dénaim damh is mo ifern dona daér dubh dall.
uch as ann atú-sa béo.
Uchán uch luach braith mo righ.
co sírsir do-ghebh a olc tricha circull airccit báin.
is e sin do-craidh mo chor Ar innmhus tucus mo righ.
uch is tríd as olc mo díl ní-mair in t-ionnmus dom réir.
mairim si i péin tria bith sír.
Uch nach marbh me a meic mo de.
uch as garb do-geibhim gleo uch me ar lasadh cuma cet.
ni-fhaghaim éc acht mé béo.
Crumha croma bit fom thaebh.
dubha donna truagh in baigh gair tafaind ann cech re n-uair.
truaigh in grafaing bít im dhail.
Uch a aircit maircc do-gni.
uch do-airccis mé fam dé uch a ionnmais bhréccaigh baín.
uch is plaígh ro-imres féin.
Maille re demhnaibh atu.
uch rom-medhradh olc mo gné do-clos tre diumus mo gnaoi.
is Iudas Scarioth me.
Iudas Scarioth.