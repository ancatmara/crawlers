Congal Cinnmaghair maith rí, blíadain, dá blíadhain fo trí d'Éirinn gan coccadh, gan cath, fa rí sona sechtbliadhnach.
As uime do tréig Temhraigh ar Chendmaghair móirmhenmnaigh, cíos is cáin Érenn re hedh i t-tír Conaill co caithfedh.
Braighde Éirenn co ua seacht gabhais tre ríghe is tre neart, secht rígh acht co n-dernta de ar Inis Fáil férúaine.
Co m-beth áiremh secht rígh n-décc ar clannaibh Conaill na c-céd, ós ríograidh Érenn uile ga c-cor sa réim ríoghraidhe.
Locht fíre ní raibhe ríamh ar úa Conaill na c-caoimhgíall, acht éd tre mergrádh a mná do bí i mac Fergusa.
Dá n-deachaid Congal a c-céin 'sa domhan soir ar sliocht Néill, do ghébhadh ar ghabhsat soin, Níall is Dathí co c-cathgoil.
Lacht ocus íascc, mil is mes in cech tír thúaith ocus tes, tuc gach tír a thoradh trom mar do bái ag Corbmac nó ag Conn.
Congal.