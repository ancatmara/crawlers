D A R EM FH OC UL.
L EB AR B RE CC
Cethardai cond-agar da cech elathain .i. locc & aimser & persa & fáth airicc.
Is fissi cid armad locc conesta ar tús, & aimser isin lucc thanaisi, & persa isin tres lucc, & fath airicc in fíne.
Is aire is locc ar tus, ar is fri cathardu & eclaisi do-miditer luicc .i. prim-luic, & cádus doib-side.
Fri rigu & tuathu didu do-miditer aimsera.
Locc tanaisse do suidib.
Persa immorro isin tress lucc, ar is a h-eclais no a tuaith aircthid cacha h-elathan.
Tucait post, ara fríth fath rem-techtais dona filedaib archena meretrix.
No didu sechim na fellsam fil and .i. locc ar tús, ar is corpdai locc.
Aimsear isin locc tanaisse, ar is nem-chorpdai.
Persa isin tress lucc, ar is ó churp & nem-churp do-airis.
Fath airic didu sicut No is ord airic chrutai na n-dúl fil and .i. locc ar tús, ar is dia máirt do-rignead talum.
Aimser isin lucc thanaisi, ar is dia cétain do-rígned grian & éscai, & is friu-side do-miditer aimsera.
Persa isin tress lucc, ar is dia h-aine do-rígned in duine.
Tucait immorro fo dera, ar is dia sathairn ros-bendach Dia na dúile & ro faillsig fáth a n-airicc.
Is h-i immorro aimser i n-dernai Oengus Aengus immorro M Ængoband, M Oiblein, M Fidrui, M Diarmuta, M Ainmirech, M Cellair, M Oengusa, M Natsluaig, M Coelbuid, M Cruind Ba Drai, M Echach Cobai.
in Félire .i. aimser Aeda Ordnige maic Neill Fhrassaig, ar is e ro gab rige n-Erenn i n-diaid Dondchuda maic Domnaill, uair ticc Oengus isin broluch thoisiuch in Fheliri le bás Dondchada.
Do Fothud na Canoine immorro ro taispén Oengus ar tus in Félire dia n-dechaid Aed for sluaiged Duin Chuair h-i co-crich Mide & Laigen, & dia n-dechutar clerig Erenn lais im Chonnmach comorba Patraicc.
Ocus is for in sluagad-sin ro saertha clerig Erenn ar fecht & sluagad, ar is e Fothad na Canoine ruc in m-breith dia ro saertha eculsa Erenn, amail at-bert:
Eclas Dé bíí, léic díi anas n-ái, bíd a cert for leth, feib as dech ro bái, Cech fír-manach fil for a chubus glon, dond eclais dian dír gníd amal cech mog.
Cech dílmain iar sin fil cen recht, cen réir, cet cia théis fri báig Aeda náir maic Néill.
Is h-í ind ríaguil chert sech ní mór ní becc, fognad cách Dé mog cen on is cen ecc.
Eclas Dé bíi.
Ro shaer tra Aed Ordnige eculsa Erenn & a clerchiu for sluaiged o sin immach.
Ro thaispen didu Fothud cetul na canoine & cetul na cosaite do Oengus, & da-ronsat a n-óentaíd annsin, & ros-bennach cách dib elathain aroile & for-fácsat ratha imda for intíi nos-gebad cu menic in Félire.
h-It e em inso ratha in Fhelire, amal ata isin bróluch degh-dinach don Félire fessin.
Is fissid didu cia aiste triasin n-dernad in Félire.
Ni anse:
Rindard.
Caide ém aichne rinnairde?
Ni anse: sé sillæba in cach cethrumthain & isin lethrand immorro isin rand chomlan, et si sit plus minusue error est is pudar.
Recomarc immorro .i. de-shillabach ina rennaib, is fuire-side da-roine Óengus in Félire, & for tri gneib didu .i. for réid rindaird .i. for rinnaird dá n-ard& for rinnaird tri n-ard & for rinnaird n-ard.
Rinnard da n-ard cétamus inso, ut Beccan mac Cula no is e Erurach Indse Moire:
Diarmait maith mac Cerbaill, can aige cen laice, ni ro chluine meirlech a eirlech, a traite.
Ocus amail at-bert Oengus beos:
For kalaind mis Marta nid mordai fria n-guide, Senan, Moinend, Myse, Dabid Chille Muine.
Rinnard immorro tri n-ard inso:
Fland Tendalach Temrach, tend-rig Fotla feraind, otha anall do menaimm isí a chland do-gegaind.
Ocus amail at-bert Oengus beos:
Re síl dalach doine toided in ri remain, luid fo recht, ard erail, Críst i kalaind enair.
Rindard n-ard inso, ut Fothuth na Canoine:
Aed Ordnige Obaig for flaith Banba bledig, coich is ferr im falaig ina Ectoir Ailig.
Ocus amail at-bert Oengus:
Lassar greíne áine, apstol Erenn uaige, Patraic cu meit mile, rop dítiu diar truaige.
Loccus huius artis Cúil Bendchuir a Muig Reicheat, h-i Crich h-Ua Fhailge arái thindscetail, h-i Cluain Éidnech immorro a ermor, h-i Tamlachtu Librén a fhorbu uile, ut alíi.
Persa dó Óengus mac Oengoband maic Oeiblen, do muintir Cluana Éidnech.
N-amsir Chobthaig Choeilbreag. Is h-é in fochund: fecht do-lluid Oengus do Chúil Bennchuir a Muig Rechet, co nus-facca lige and, & ba lán do ainglib iter neam & lar uasin lige.
Co ro iarfaig-sium de sacurt na cille, cia ro adnocht isin lige ucut?
Senoir truag ro bui isin baile, ol in sacurt.
Cia maith do-gníd, ol Oengus.
Nis-faicinn-se a maith sunnraid, ol in sacurt.
Cia rét iter do-gníd, ol Oengus.
Noeim in domain do thuirem, ol in sacart, do neoch ba cumain lais dib, fo lige & fo érgi, amail ba bés do ath-loechaib in domain.
A mo Dé nime, ol Oengus, cip e do-gneth tria filidecht trílig moltai dona noemaib ropu mor a lóg dó in tan is for in ath-laech tanic rath na méti ucut.
Ro thinscain tra Oengus a fhélire indsin.
Da-roine didu a medon-raind i Cluain Éidnech.
h-I Tamlachtu .i. isin aith immorro ro forbad .i. i n-aimsir Moel Ruain do-ronta h-e.
sillaba in cach rand, et si sit plus minusue sicut praedictus error est, &rl.
I I.
L AU D
Ceathardai conn-agar do cech eladhain .i. loc & persa & aimsir & cuís scribind.
At cuintesta dano dond eladain-sea.
Loc ém chitius di Cuil Bendchair i m-Maig Rechet i Crich Ua Failge, & ind áith i Támlachtain i n-dernad dano ní de.
Í Cluain Éidnech a thindscetal immorro, í Cúil Bendchair, & a forba issind áith í Tamlachta.
Oengus immorro mac Oengobann mic Oebléin mic Fhidhrui mic Diarmata mic Ainmire mic Cellair mic Oengusa mic Nat Sluaig mic Caelbaid mic Cruind Ba Drai, mic Eochach Coba, mic Luigdech, mic Rossa, mic Imchatho, mic Feidlimthe, mic Cais, mic Fhiachrach Araide, a quo Dail n-Araide, nomenatur in persu.
Is h-í immorro aimsir i n-dernad .i. aimsir Aeda Oirdnide, ar issé ro gab rigi n-Eirend a n-diaid Donnchada, ár tic Oengus issin broluch tóisech ind fhelire tar bás Donnchada.
Is í immorro in chúis.
Fecht n-óen do-rala ó Disiurt Oengusa i m-Mumain co Cúil Bennchoir oc techt do gabail Mail Ruain i Tamlachtain d'anmcharait.
Co n-acca adhnacul issin chill & ba lán do ainglib uassa co nem.
Co ro iarfaig Oengus do shacart na cilli, cia ro adhnacht and.
Araile ath-laech truag bói issin baile, ar in sacart.
Cia maith do-rigne-side, ar Óengus.
Ni fhaicmis émh, ar in sacart, nach maith do denam dó, acht nóeim in domain do thuirim fo lighi & fó eírgi, amal is bés ath-laech.
A Dé nime, ar Aengus, cip é do-gneth trírig molta do nóebaib ro pad mór a lóg dó.
Co ro thinnscain iarum in Félire annsin fo chétoir.
Í Tamlachtain immorro ro forbad.
Ceithri sillæba fichet í cech rand, dia m-bé plus no minus is mell.
Do Fothud na Canone immorro ro thaispen Oengus ar tus in Feileire dia n-dechaid ar slóiged Dúin Chuair, & cleirig h-Eirenn immaille fris im Chonnmach comarba Patraic, & is don t-shluaiged-sin ro sóertha cleirig ar sluaiged, ár issé Fothad ruc in m-breith dia ro sóerad ecailsi Eirenn, amal is-bert feisin:
Eclas Dé bí leic dí anas n-ái bith a cert for leth feib is dech ro bói.
Cach fír-manach fil for a chubus glan dond eclais diantír gníd amal cach mod.
Cach dilmain iar sein fil cen recht cen reir, cet cia thes fria baig Aeda náir maic Néill.
Is h-í in riagol chert sech ní mór ni bec, foghnad cach Dé mogh cen on is cen ecc.
Ecclas.
Ro thaispen dano Cetal na Canoine & Cetal na Cosaite do Aengus, & do-ronsat a n-aentaig annsin, & ro bendach cach dib eladhain araile, & for-fácsat ratha imdai forintí non-toscebad co minic.
Ata imda ém ratha ind Fheilire chitus, amal tuirmither issin broluch déidenach.
In t-Aengus-sin tra ro bo mogh umal inissel do Dia h-é, & issé no chanad a th-shalmu amlaid-seo céin bói ic Disiurt Oengusa .i. isind abhaind & gat imma bragait i cengul don bile .i. dano fón m-bile feissin, & .i. ina reicles.
Ro indsaig dano iartain co Mael Ruain co r-ragbad h-e d'anmcharait.
Is é immorro in Mael Ruain-sin ro chind na gebad ferand i Tamlachtain nóco n-gabad Michel frisa raibe a charadrad conid triasin cairde-sin atat minda cossecartha do Michel i Tamlachtain.
Eccmaing tra fecht n-óen iar sin cindiud-sin eipisdil & fót imalle fria do chur de nim co Mael Ruain, co r-ragbad ferann, conid annsin iarum ro gabad Tamlachta.
Do-ruacht iar sin Aengus i r-richt moghad chuice, & ro erb Mael Ruain fris frestal na h-atha.
Ro gab-sum sin do laim, & issed indister ann co ro fhas in fochand triana folt ar mét ind fhognuma.
Do-rála didu fecht ann mac becc oc léigiunn a t-shalm la Mael Ruain, co n-dechaid in cleirech fecht n-óen don eclais, co ro erb don mac mebrugud a aiccepta comad erlam fria thaispenad ara chind.
Élaid immorro in mac, ór nar' t-sháil anní-sin, & issed do-rala h-é don áith co h-Aengus.
Iarfaigis iarum de cid ro m-bói.
Indissid in mac dó.
Tair ille, ar Aengus, & tabair do chenn for mo glún & cotail.
Do-rigned amlaid.
Eirgis in mac iar sin.
Is ann at-bert Aengus: geib t'aiccept, a mic.
Geibid iarum in mac ní ba h-uilliu innás in t-aiccept.
Ca raét sin, a mic? ar Aengus.
In léighind uili ocum, ar in mac.
Imthig, ar Aengus, & na h-ataim cia rus-taraill.
Téit iarum in mac & taispenaid in t-aiccept do Mael Ruain, & rathaigis Mael Ruain co raibe aice ní bud mó, & iarfaigis de, cia do táraill, a mic.
Ní fhetar, ar in mac.
Bréc ém sin, ar an cleirech, abbair co luath.
Ní fhetar, ar in mac, acht dom-rala don aith & do chotlus & mo chend for glún fhir na h-atha.
Is fír sin, ar se.
Is é Aengus in tairngertaig sin, & tic amach co h-opunn iar sin, & ní thuc acht leth-assa imme, & ro soich in n-aith.
Maith, a Aengais, ar se, nir' bo chóir duit ar m-brécad, uair ba córa sinde ic foghnam duit-siu inna thussa duind-ne.
Ruc Mael Ruain leis h-é iar sin co n-onoir moir, & slechtais Aengus dó, & do-gniat a n-aentaig in n-aentaig in nim & i talmain.
Conid amlaid-sin iarum ro foillsiged Oengus do Mael Ruain.
Is fisid didu cia h-ernail aisti triasa n-dernad in Feilire.
Ni ansa.
Rindaird.
Is fisid didu caide aithne rindairde feissin.
Ni ansa.
Sé sillæba ina cethramnaib, & a dó déc ina lethrannaib & a cethair ina rannaib chomlana, et si sit plus minusue is pudur.
Recomarc immorro ina reannaib, re chomraic .i. dé-sillabach.
Forsin ernail airigthi didu don aisti-seo dianad ainm réid-rindard .i. rinnard da n-ard, do-roine Aengus in Feilire, & tri gnee fuirri-side .i. réid-rindard da n-ard, ut est Becan nó inde in t-Eruirech Indsi Móire:
Diarmait maith mac Cerbaill can aige gan laice, ní ro cluine meirlech a eirrlech a traite.
Ocus amal as-bert Aengus:
For calaind mis Marta nid morda fria n-guidhi, Senan, Moinend, Moysi, Dabíd Cilli Muine.
Ocus reid-rindard tri n-ard, ut Mael Mura Fothna cecinit:
Fland Tendalach Temrach tend-rí Fodla feraind ótha anall do m-muinim isi a chland do-geogaind.
 .i. do togfaind.
Ocus amal as-bert Aengus:
Re sil dalach daine & Rindard ceithri n-ard immorro, amal as-bert Fothuth na Canoine:
Aed oirdnige Obhaig for flaith Banba blaidig cuich is ferr im fhalaid ina Echtair Ailig.
Amal as-bert Aengus:
Lasar gréne áine apstal Erenn óige Pátric go méit míle rop dítiu diar tróige.
Ata fidrad cubaid etir tosaichib na rann & deridib na rann eli.
Taided remainn sligid saethrach co saeraib sil Gaidil gairg cosin n-daig-thech n-oibind n-ethrach ro gab fine Echdach aird.
F ÉL IR E Ó EN GU SS O C ÉL I
D É.
In P RO LA CH.
S ÉN a Chríst mo labrai, a Choimmdiu secht nime!
dom-berthar búaid lére, a rí gréne gile!
A gel-grían for-osnai riched co méit nóibe, a rí con-ic aingliu, a Choimmdiu na n-dóine!
A Choimmdiu na n-dóine, a rí fírén fír-maith, condom-roib cach solad ar molad dot rígraid.
Do rígrad no molur, ol is tú mo ruiri, do-ralus ar m'airi gréschi occa n-guidi.
Guidiu itge doaib, romm-ain a n-do-rogbus, caín popul co l-lígdath, In rígraid im-rordus.
I M-rordus in rígraid imon ríg ós nélaib, aill úas laithib lígdaib, aill fo díanaib déraib.
Dom-rorbae domm théti, ol am tríamain tróg-sa, íar timnaib ind ríg-sa rith ro ráith in slóg-sa.
Ro selgatar rótu nád soréid la báethu, réna techt don rígu ro dámatar sáethu.
Ro sonnta fíad slógaib, oté cona m-brígaib, ro brúithea i n-dálaib, ro orta fíad rígaib.
Ro ringthea co r-rindib ro tenntea i r-randaib, ro loiscthea úas tentib for lúach-thétib lannaib.
Ro láithea for bíasta la berga cen enech, sroiglithea, seol calad trésna surnu tened.
Do-uctha a carcraib i crochaib a sennad, in t-shlóig occa sinnad iarna fóebraib fennad.
Fáilti fri cech n-aidid asa fortrén fíäm, fo-damtis án cróän már do ríagaib ríám.
Ro dámatar uili núall-sa, mór n-gním n-gaile, ar fhír-thuillem m-buide fri Íssu macc Maire.
Mairg cách roda-ort-som ro lámair a n-guin-som!
iarna sáethur gair-som ot é céin nos mairseom.
Mór-ríg inna n-gente bith-golait i l-loscud, slóig Íssu cen escur it fáilti iar coscur.
In chóraid las rorta, co n-imbud a n-dúire, ar-rochiúir a n-áine, it fássa a n-dúine.
It é iarna sáethaib ro-síachtatar ríge, a r-rúama cen táde, it bordgala míle.
Mílid roda-crochsat céptar bailci bressa, a píana it brassa, a l-lige ní fessa.
Nímthat mílid Íssu, ráncatar treib tóidlig, dia n-éiss a cuirp chráibdig i m-memraib óir óiblig.
It aidbli fíad scoraib rígrad Chríst iar fuilib, ríg domain iar tolaib ro fírscáich ar suidib.
Hirúath ocus Pilait fua ro chés ar Fíada, for-orcennta a m-bríga, bith-marait a píana.
Íssu cé ro crochad, ar Coimmdiu, ar n-gérat, for cech.
n-dúil do-rósat is óg-rí as-réracht.
Cérbo rí in domuin Nabcodon rúad ro-glach, ó bebais lia theglach a ordan do-rodbad.
Nímthá Sen Phól manach, asa díthrub dubach, fría noéb-ainm co r-ro-rath séntae cech slóg subach.
Cé rod selaig claideb Iohen bauptaist m-brígach, for bith ché ro mórad, i flaith Dé ro rígad.
Hirúath cona rígain, las rort co lín ilach, nír at-gab, réim calad, talam na nem ninach.
Nóeb-ainm Petair apstail at-sluindi cech senad, nicon fhiu la credal do-rogra ainm Neran.
Neir ní fess a lige, deithbir ní bo chretair, in bith co l-lín phopuil móraith lechtán Petair.
Prím-shuide do Nerain.
n-airenuch phéne, Pól apstol, ard áge, ad-reth richid réde. Ro scáich ordan Neran, is erchían ó shuidiu, ainm Póil, búan a togu, attá són for tuiliu.
Cíarbu tholgdae rígain Phelait a múr chlúime, ar-rochiúir a h-áine ó luid i l-loc n-úire.
Nímthá Maire Ingen, inmain a dún daíngen, síl n-Adaim, ard n-imbel, mórthus la slóg n-aingel.
Cíaptar áilli ili maicc Deic dric nad charam, nicon fhess na romar ainm naich h-é for talam.
Nímthá Ciric maccán, a mór-scél ro sretha, ba cain géim a chatha, ro lín burgu betha.
Bíd ar menmae uile ar thúaith Dé, nad celam, is torbe dian promam, in prolach do-beram.
Is bréc bríg in domain do chách dia m-bí baile, is sí in bríg uile serc mór do Macc Maire.
Cit móir ríg in domain a n-dúíne ad-chíssiu, fo chét cét it uaisliu amsáin ísil Íssu.
Cíat ísliu fíad dáinib.
co n-delmaim a n-grethae, bit áird úas dind fhlatha tria bithu na m-bethae.
In bith trúag h-i táam is duthain a ríge, in rí con-ic aingliu, is Coimmdiu cech thíre.
a tír i táam ata saidbri saigthi, di neurt Dé, deilm sochlae, fil and dún ro phraidchi. At-bath borg tromm Temro la tairthim a flathe, co l-lín corad sruithe maraid Ard mór Mache.
Ro múchad, mór tairbaid, míad Lóiguiri ro-glaig, ainm Pátraic án aurdairc atá són for forbairt.
For-forbairt in chretem, méraid co dé m-brátha, genti bibdaid bertair, ní trebtar a r-rátha.
Ráth Chrúachan ro scáichi, la h-Ailíll gein m-búada, cáin ordan úas fhlathib fil i cathir Chlúana.
Classa búana bindi im Chíarán ci at-coïs, la séssilbe m-búada Chlúana móir Maicc Noïs.
Níptá ní bas dílsiu seirc Dé ma da-rónaid, adrad in ríg nélaig, is de ní bet brónaig.
Borg Aillinne úallach at-bath lia shlóg m-bágach, is mór Brigit búadach, ís cáin a r-rúam dálach.
Borg Emna ro tetha, acht mairde a clocha: is rúam iarthair betha Glenn dálach Dá Locha.
Lóichet laindrech lígach Fernae for-trén éobail, ní mair in drong úabair ráith Bécce maicc Éogain.
ná:d n-déccaid uili bretha in ríg cétnai? ní mair Bécc macc Éogain, maraid Aed macc Sétnai.
Sen-chathraig na n-gente imma rérad rudrad, it fássa cen adrad, amail Lathrach Lugdach.
Ind locáin ro gabtha déssib ocus trírib, it rúama co n-dálaib, co cétaib, co mílib.
Ro milled in gentlecht cíarbo lígdae lethan, ro lín flaith Dé Athar nem, talam la trethan.
Táthunn ní as nessa ar ar súil salm sobail, de neurt Dé, dian medair, in-díu deüd domain.
Donnchad dric rúad rogdae, nó Bran búadach Berbae, ní beir dím sním lobrae athigid a m-memrae.
Mael Rúain iarna gairi, grían már des Maig Midi, occa lecht co n-glaini ícthair cnet cech cridi.
Is com-iúir in Coimmdiu cé thúirtir a thréta, bith-trágaith a náimtea, bith-máraid a gréta.
In gorm-ríg ro múchtha, in Domnaill ro plágtha, ín Chíaráin ro rígtha, in Chronáin ro mártha.
Na mór-shlébe andaig ro tesctha co rinnib, do-rónta co l-léce slébte donaib glinnib.
Cía ron-beth do chingthecht, cath fri Demon détlae, diar combair, ard áge, maraid in Críst cétnae.
Cit úallaig ríg talman i tlachtaib at glainiu, at-bélat iar tuiliu, téit cách ría n-arailiu.
In rí cain co n-goiri, Íssu úas tuinn tuili, mad-génair ó Mairi, maraid dia n-éis Ro lénad nert Demuin cona dub-shlúag dígnai, bith-maraid i n-úagai nert rúanaid ar rígnai.
Cia resme fo a mind-som do-rega a rann-som, ol ní tiamdae tim-som ní émsither ann-som.
Bad sonairt ar n-airle, ascnam anas dílsiu, ar issed as úaisliu caram uili Íssu.
A Íssu not-guidiu ar écnairc na slóg-sa, do thol in maith mór-sa, a rím-som do-rón-sa.
Do-rón-sa do réir-siu, a Rí Sión slúagaig, ro bith-béo lat rígraid ísin bith-fhlaith búadaig!
Ro béo-sa fort láim-siu isind fhlaith i m-bí-siu!
bendacht cecha bordgal for t'ordan, a Íssu!
A Íssu con-ruidiur do rígrad do rélad, iarsind urd do-chúatar cucut for nem nélach!
Ní fil isin blíadain, a Chríst, cé ro-clunter, laithe isind alltar nach at-rised munter.
Is menann, a Ruiri, a Rí rímter flaithi, sluindfem-ni cen loithi sóer-chaindlea cech laithi.
arlebráin nos-túirfem fri nech for a n-íarair, regmi cen nach díchiul cech n-díriuch don blíadain. Bid h-é corp ar n-aicde admat na ba tíamdae com-lín caiptel cóemdae fo lín laithe m-blíadnae.
arná bé for crinniur do intliucht co saichi, cech caiptel cen loithi sloindfith féil cech laithi. Laithe na mís már-sa fris-reith in grian búan-sa, ar in sluaiged n-án-sa ní brúifem an núall-sa.
Nóna ocus ída.
réim calne co fíri, fort margan co m-báni bieit inna líni.
Lile-siu do laithib it lebránaib lérib, lile-siu iar línib co l-léir donaib félib.
Mani tuicce samlid ord fil for ar lóidib, nod-dlomaim fíad dálaib it dall-chéilliu dóinib.
Dénam tormach n-eólais do intliucht co saichi: cech caiptel cen loithi sluindfid féil cech laithi.
Laithe na mís n-gréine ním-fhóir-sa a salland, diar lóid arnáp inmall, acht dá sé cáin calland.
Ón challaind co alaili ním-fhóir-sa íar sétaib, acht cóic caiptil uasail sescat ar trib cétaib.
Oc cuindgid na féle assa for-trén taitnem túir la fége frithgnam co l-léir ord na caiptel.
In t-ord inna caiptel cona lóidib lérib, is é ord iar línib file forsna félib.
Flaithem nóeb na n-dúile, Críst macc Maire nóibe, Íssu inmain áge, tóided ré síl dóine.
F ÉL IR E O EN GU SS O C ÉL I
D É.
M Í E NA IR.
Kalendis Januarii.
Re síl dálach dóine tóided in rí remáin luid fo recht, ard eráil, Críst i callaind enáir.
Nonas.
Esodir in t-epscop, abb ecailse ardae, Manchéne án Airce, Scothíne mind Margae.
Nonas.
Már-martrae Rodonis cona chléir, cain ésce, Fintan co feib úasle, Findlug derb Dúin Blésce.
Pridie Nonas.
Bás caid Aquilini co m-buidin ba balcu, h-i fuil Chríst trea curpu do-cóemnachtar tlachtu.
Nonis.
Togairm Semeoin srotha co Críst, cruth ron-gléä, ba cain-grían, greit núa, Ciar ingen Duib Réä.
ante Idus.
Ráith co ríg, rán togae, Iulián all n-glaine, ní dlig sár, slán subae, bathes már Maicc Maire.
ante Idus.
Martrae Luciáni co slóg már ba díxu, im-rordus as h-úaisliu tossach corgais Íssu.
ante Idus.
Estecht Egemoni, epscop etlae ardae, Ercnat uág án orbae, Nechtán nár de Albae.
ante Idus.
Aildi géill co n-glaini ar gnúis ríg ro rádis, Fáelán deodae dígrais, Felix Find, Uitális.
ante Idus.
Almi-ni a n-itge náchan tecma droch-rann, Mílit cáid cain cathbarr, Diarmait Inse Clothrann.
ante Idus.
Croch in martir Phetair, cona shlúag lán gaile.
a h-Egipt, án subae, tánic Macc már Maire.
Pridie Idus.
Martrae már Muscenti cona chléir cháin chlandaig, Críst as rúna rindaid Laidcenn macc Baíth Bannaig.
Idibus.
A m-bendacht ron-bía balc itge cen algis, Sulpic sochlae suabais, Helair abb Pictauis.
cal.
Febr.
Pais Gluceri deochain, diar fiadait ba sercach, sruith Nolae nóeb sochlach Felix, Fland find fechtnach cal.
Febr.
Fo-ráith már n-gur n-galar, carais már tromm tredan, in grían bán ban Muman Íte Chluana Credal.
cal.
Febr.
Cráibdig i féil Fursai fris-rocabsat ríge, nói míli, méit búadae, for fichit már míle.
cal.
Febr.
Nos-molammar menicc fobíth nídat calaid, lucht céssais cen chinaid i féil Antóin manaig.
cal.
Febr.
Mórad Petair apstail i r-Róim, rád as díxu, lassin líth as úaisliu bás mór máthar Íssu.
cal.
Febr.
Estecht Mairi, Marthae, coniugum nond-áli, lassin féil co sóiri Sen-Phóil cain co n-áni.
cal.
Febr.
Án cethrur con-úagu for óen-líth as nóebu, Mo Laca, Mo Écu, Sabaist ocus Óenu.
cal.
Febr.
Ropat óin dom shnádud com ríg—réim as díxu—
Fuinche, feidm as uaisliu, Agna ingen Íssu.
cal. Febr.
Estecht ingen Comgaill, Colmán maccu Béognai, Ualerius cen dígnae, Felix fuair cuairt ceóldai.
cal.
Febr.
Césad Sevriani, Clementi con-sádu, ron-snádat dond rígu cona n-dúnud dánu.
cal.
Febr.
Domm anmain, domm chorpán rop múr ar cech merblén Babill, bruth óir fhorlan, cona thriur dedblén.
cal.
Febr.
Ní dedbul a l-lathe, líth fris-cuirter grethae, co Críst cechaing sathe, Pól i m-bathis brethae.
cal.
Febr.
Is brígach a l-lóchet la ríg do-don-farci, slúag ortae iar n-gortai la pais Policarpi.
cal.
Febr.
Carais moéda, Muirgein mírbail gein co m-búadaib: birt glan-búaid fiad rígaib Agnetis deich n-úagaib.
cal.
Febr.
La h-Accobrán úanni pais ocht n-úag co n-áni: gabsat búaid co n-dírgi slúag már Messoriáni.
cal.
Febr.
Áin epscoip ro rádius, ron-snádat diar n-dílius, Hipolitus, Paulus, Gillas, Constantínus.
cal.
Febr.
Cóecae ar cét martír martrae mórsus dorus, ainsium ar lín ammus Enán Roiss rind solus!
Pridie cal.
Febr.
Sluind Aed fortrén Ferna, Mael Anfaid ainm remain, benait co m-Bríg ro-móir barr find for slúag enair.
M Í F EB RA I.
Calendis Februarii.
Mórait calaind Febrai fross martir már n-glédenn, Brigit bán balc núalann, cenn cáid caillech n-Érenn.
nonas Febr.
Airitiu Maicc Maire h-i Tempul derb dímais, slúag már martir súabais, la Findig n-Duirn n-dígrais.
nonas Febr.
Don-remat co l-láni do grés ar cech trógi slógad find co féli Felicis, Simfróni.
Pridie nonas Febr.
Fronius ocus Mágnus, Gelaise ro fésser.
Germán martir úasal, Cúannae credal crésen.
Nonis Febr.
Crochthae corp Agatha in gérat co n-glaini, la h-Íssu co n-gili táthus már maith airi.
idus Febr.
Andreas ard a ordan, epscop Mel mind rígí, Lucia co n-áni nád-cumscaigset míli.
idus Febr.
Mellán Inse h-úasle Maccu Cuinn nan-ále, Lommán lócharn bríge Locha Uair ard áge.
idus Febr.
h-Aue án ind écis, ba imm Chríst a labrae, Fiachrae ba fer ferdae abb Irarda amrae.
idus Febr.
Mo Chúaróc ind ecnai, nóeb ná dámair dígnae, Cáirech Dergan deodae epscop Rónán rígdae.
idus Febr.
Rétglu chain, gein m-búadae, bruth óir étrocht áge, Cronán cáid cen dígnae, grían gel Glasse Máre.
idus Febr.
Mo Gopnat co n-glanbail, im sheirc Dé ba h-ilmain: maith leis gréss dia garmaim epscop Étchén inmain.
Pridie idus Febr.
Immon epscop Simplex slechtae prím-shlóg promthae, Damán mil mind martrae co maccraid cháin crochthae.
Idibus Febr.
h-I curchán Mo Domnóc, anair tar muir n-glédenn, do-bert, brígach núalann, síl m-búadach m-bech n-Erenn.
cal.
Martii.
h-I r-rói Ualentini Marcellus ro ringed, i flaith Chríst ro clandad ochtmoga cáin cinged.
cal.
Mart.
Cain celebrad domnaig i féil Beraig bágaig, la céssad sluaig brígaig, búaid Maicc Dé dia námait.
cal.
Mart.
Dond óig Iulianae, án n-ainm nél co h-imbel, la sceith scél a annaig Demon damair indel.
cal.
Mart.
Dlomthus cách co h-oll-muir féil Chormaicc co n-glanbail, la féil Fintain figlig Chlúana Ednig adbail.
cal.
Mart.
Bebais in cáid Colmán Mo Liba no rádi, h-i féil chain co nóibi Rutuli, Siluáni.
cal.
Mart.
Sluind lett la pais Publi pais Maircill mind m-búadach, Baethíne mór máinech, macc caindeldae Cúanach.
cal.
Mart.
Gaius in t-epscop a chéssad ní celar, imma slecht, scél n-dogar, trichae trén-fher trebar.
cal.
Mart.
Togairm Fintain choraig, post contemptum mundi, h-i féil cain co l-laindi Uiruli, Iucundi.
cal.
Mart.
n-Antóig a ordan Petair, at-fét ecnae: gein Laurint, lán frecrae la féil tóidlig Teclae.
cal.
Mart.
Mathias in t-apstal, ar Chríst céssais ríaga, dond richiud ron-snáda, co n-neuch adidn-gíalla.
cal.
Mart.
La pais Luciani cruimthir crochtha demnae, abb h-Íae án ergnae, Cummíne Find febdae.
cal.
Mart.
Fo-frith cenn Póil apstail, ind án-chinged credlaig, h-i féil ind fhir chumrig Teolis triúin trednaig.
cal.
Mart.
Togairm Alaxandri i sossad sanctorum, for óen-líth, lán-tene, gene Tarcellorum.
cal.
Mart.
La céssad Abundi, ma ro lóidib lammis, féil Chomgain cen dinnis, airec cinn Iohannis.
Pridie cal.
Mart.
h-I féil Silláin Bennchoir deich nóeb-óga delbdai, la céssad slóig fherdai for-cennat cléir Febrai.
M Í M AR TA.
Calendis Martii.
For calaind mís Marta nít mórdai fria n-gudi, Senán, Moinenn, Moysi, Dauid Cille Muni.
nonas Martii.
Ma memraigther féli h-i pais Lucilíae, gein Sen-Phóil, slán dóë, féil find Fergnai Íae.
nonas Martii.
h-Í pais Floriáni feil dí rétglainn remáin, Céle Críst, cain eráil, Mo Macru macc Senáin.
nonas Martii.
Sluind céssad ind epscoip h-i r-Róim, rígdae, caindlech, co slúag adbul ainglech, Lucius lés laindrech.
nonas Martii.
Roleblaing, ní balbdae, a clú tar sál sairde, Carthach rígdae rúamach, Ciarán slúagach Saigre.
Pridie nonas Martii.
Ron-snádat íar léri do fhlaith Dé for dírgi slóg ortae co n-áni h-i féil Uictoríni.
Nonis Martii.
Inmain decheng deodae na dlig diar n-dúain dígnae, Felicitas nóebdae, Perpetua prímdae.
idus Martii.
Senán Inse Cathaig crochais écrait Nárach, Conandil clii búadach, epscop Beóáed bágach.
idus Martii.
Bás cethorchat míled co mór-shlóg ba shorcho, dia túargaib fri h-ilchu grían i l-luc dub dorchu.
idus Martii.
Do-rograd co h-angliu Constantín cain coindlech, lassa fríth éo ainglech, crann croiche in Choimmded.
idus Martii.
It coimti ar Fíadat isind fhlaith uas fhlathib, Librén, Senán suthain, Constantín rí Rathin.
idus Martii.
Re ríchtain a fherainn ar Chríst crochais colainn in t-organ céit búadae, Grigoir Rúamae ro-lainn.
idus Martii.
Ron-snáda Mo Chóemóc don bith-choemnu bías, Cuangus cáid co soas, ó Liath Mór, maith días.
Pridie idus Martii.
Dionis in t-epscop ata cléri cóema: com-ainm Círst ron-snáda, Saluator ron-sóera!
Idibus Martii.
Sernn Iacóib ordan, Lucas lir úas trilis: fri Críst carsait sanais maicc Nessáin ónd Inis.
cal.
Aprilis.
Inmain acht la Demon Eugenia for domun, Abbán doss óir ainglech, Fínán laindrech Lobur.
cal.
Apr.
Lassar gréne áne, apstal h-Érenn h-óge, Pátraic co méit míle, rop dítiu ar tróge!
cal.
Apr.
Co m-már-buidin martrae naptar ili lochtae, la Tiamdae ro rímed fiche míled mochtae.
cal.
Apr.
Mo Lachtóc la Grigoir, in grád-greit as díxu, Ioseph, ainm as úasliu, aite álaind Íssu.
cal.
Apr.
Estecht Policroni nóib-epscoip as chádu, cechaing céim as dírgu, co mór-slúag ba dánu.
cal.
Apr.
Don bith ba mór m-búadae Benedicht balc áge, for óen-líth, ler slúagdae, Éndae airdirc Arne.
cal.
Apr.
Ard-chéssad Secundi cain i m-briathraib bíae: balc lés lir dar dóë, Failbe ánle Íae.
cal.
Apr.
Ingen co slúag dermar Feradaig as ardam, ó Chríst ad-fét ordan mo M' Aedóc mind n-Alban.
cal.
Apr.
Án lanomain lígach fris-snaig etla áinbech, Scíre cain car tredan, Mochtae credal cráibdech.
cal.
Apr.
Crochad ocus chombert Íssu Críst it córi, for óen-líth co l-léri la pais Iacóbi.
cal.
Apr.
l-Letha do-rochair Mo Chellóc iar lathib, féil in t-Shinchill shuthain Cille aidble Achid. cal.
Apr.
h-I sex calaind Apréil, iar túaslucud anman, as-réracht, scél n-dermar, Íssu a brú thalman.
cal.
Apr.
Don-rogra, ron-sóera sech phíana, ron-séna, Maria ron-móra, in mór-Magdaléna!
cal.
Apr.
La líth ingen m-Baíti pais slúaig máir co féli, i féil fir co nh-úagi Grigoir Nazanzéni.
cal.
Apr.
Sluind Mo Chuae Ballae, bolg co n-ordun anbich, Colmán ó Lind lígaich, la féil Tolai chrabdig.
Pridie cal.
Apr.
Croch nínach Anissi co cléir báin ba daithiu, do-beir barr tre bithu Marta for slúaig saithiu.
M Í A PR ÉI L.
Calendis Aprilis.
Sóerait calne Apréil Ambrois co méit glaine, con-gaib as mó shubae, féil de fhélib Maire.
nonas Aprilis.
Mór-shlúag Amphiáni dia m-bu Demon dubach, drebraing iar cath chalad issa síd sóer subach.
nonas Aprilis.
Slúag Euagair úasail as-rola sáeth sétaib, cethorchae de rígaib ar díb cáinib cétaib.
Pridie nonas Aprilis.
Cain Tigernach credal ar Chríst cech m-báis breuis, asa m-brucht srúaim soïs Clúana álne h-Euis.
Nonas Aprilis.
féil máir maicc Cúla Béccáin co m-búaid lére, baithes Pátraic prímdae ad-rannad i nh-Ére. idus Aprilis.
Herenius in t-epscop, ata móra míli, ba cain doss co n-úaigi h-i Fíadat find fíni.
idus Aprilis.
Fínan Camm Cinn Etig.
m-bi már n-delmae: ba gérat Críst Cainde ó Shléib bledech Bledmae.
idus Aprilis.
Bás Enair in martír, ba mór tuir a thempuil nír' áerad lia muintir Cenn Faelad abb Bennchuir.
idus Aprilis.
Búaid secht nóeb-úag n-ennac, h-i cech threib is ráti, asa fuil nad díbdai, i féil chain Chadráti.
idus Aprilis.
Croch Apolloin cruimthir ar Chríst cóem tar folaid: ó Russ Eo, ainm subach, Cuannae rígdae ro-maith.
idus Aprilis.
Ronn-ain M' Aedóc máinech ol is bráthir bágach, h-aue acht ro nóebad do Dunlang derb dálach.
Pridie idus Aprilis.
Dálais—ansae opair Críst fri Cruiche cretair.
epscop, abb popuil, sab sóer suidi Phetair. Idibus Aprilis.
Cona phrím-shlúag sonae ar gabeóil cech genae, gérat Críst cain deochoid Pól Deochoin don-remae.
cal.
Maii.
In ríg-epscop Tassach do-bert ó don-ánic corp Críst ind ríg fír-bailc, la commainn do Phátric.
cal.
Maii.
Prímdae bréo nád athbi ar-fich tola tothlai, ba caín lie lógmar Ródán lócharn Lothrai.
cal.
Maii.
La Carissim rígdai asa rúamdae relic, do-reith duit for sidit féil in deochoin Felic.
cal.
Maii.
La féil Petair deochain drebraing martrai m-búadae: cona chléir, caín dine, Donnán Eca h-úarae.
cal.
Maii.
Ar-fét i féil Septim sóer-deochoin do dídnad Laisrén lassar búadach, abb Lethglinne lígach.
cal.
Maii.
Ermogin airdirc, iar forbu a glíad, co h-Íssu, án sóad, as uacht chorpáin chríad. cal.
Maii.
La céssad Herodi cruimthir crochtha tuile, féil i r-Rúaim, rán baile, nóeb n-Eorapa uile.
cal.
Maii.
n-Albain co n-glaini iar lécud cech shubai, luid úainn cona máthair ar m-bráthair Mael Rubai. cal.
Maii.
Ronn-ain Pilip apstal as aidbliu cech threthan, diand ainm a rúin Athar, gin lócharne lethan.
cal.
Maii.
Lóchet epscoip Ibair as-ort cenn cech erais, án-breo úas tuind trilis, i nh-Érinn Bicc bebais.
cal.
Maii.
Búaid na trí macc n-ennac h-i surn, sochla díne, pais Giurgi, grían búadae, co trichait mór míle.
cal.
Maii.
Marc úasal i n-Egipt ná dlig focul faille, flesc óir, adbul tinne, epscop mór Macc Caille.
cal.
Maii.
Cirillus caín cimbid céssais roë rindi: do Chríst cachain ailli co slúag adbul imbi.
cal.
Maii.
Imma-curtis angil a carcraib cía thésed, Alaxander úasal abb Rómae in crésen.
cal.
Maii.
Cristofer la Crónán Roiss Chree co talcai, inna féil cen sotlai luid mór míled martrai.
cal.
Maii.
Martrae Germain chruimthir, Críst, ba mór a thíachrae!
Coningen cain uaitne, for óen-líth la Fiachnae.
Pridie cal.
Maii.
For-cennat cléir n-Apréil, ol is léir do-rrími, Rónán Líathroiss Uanni, i r-Róim croch Ciríni.
M Í M ÁI.
Kalendis Maii.
Calaind Mái Neth Chóeme: gein Pilipp as díxu: and tinscann as úasliu praicept álaind Íssu.
nonas Maii.
Escomlud Saturnín co Críst imme-ránic, la h-estecht íar sír-chneit Nechtin daltai Pátric.
nonas Maii.
Prím-airec crainn chroiche Críst co n-ilur búade, bás Conláid caín áge, féil már Maire h-úage.
nonas Maii.
h-I paiss Anatheri Mo Chuae cain dechaid, macc Cummíni chlothaig, i féil Siluain dechain.
nonas Maii.
In dechain Eutimus la Helair sech phíana, lotar laithe lítha fris-rócaib ar Fíada.
Pridie nonas Maii.
Fer ro scríb cen tercai cáin-scéla Críst chrochthai, ar-muinter la flaithi gein mór Mathai mochthai.
nonis Maii.
Mo Chúaróc la Breccán, dí gérait at glainiu, carsait Críst as díliu i n-Echdromma Dairiu.
idus Maii.
Victor ocus Maxim im Chríst cota-ruicset ar sheirc ríg ro charsat inna fuil fo-truicset.
idus Maii.
Foillsigud mór Michéil don bith, ba scél promthae, paiss Cirill caín carthae, epscop Sanctáin sochlae.
idus Maii.
h-I síd-fhlaith ind altair i m-bí toirm cech thempuil, ron-snáda in slúagach Comgall búadach Bennchuir.
idus Maii.
Búaid n-Ióib cen dermat, do ríg nél ba fordarc, Mo Chrítóc cáin muinter, ocus cruimther Cormacc.
idus Maii.
Cyriacus crochthae trib cétaib don-ascnai, Ailithir ainm cóemdae, la h-Erc nóebdae Nascai.
idus Maii.
Nóeb-muinter Taraci Probique iar sétaib, iar serb-chrochaib síraib seser ar sé cétaib.
Pridie idus Maii.
Corona ocus Victor cona cléir cen mathim, for óen-líth, ler suthain, féil cháin Charthaig Rathin.
Idibus Maii.
Rath in Spirto sechtai senaig for cléir n-gelbain, Tiamdae, Sárán saidbir féil Duiblitir dermair.
cal.
Iunii.
Togairm Brénainn Chlúana isin m-bith-fhlaith m-búadaig, bás cáid Carnig chráibdig, féil án h-aui Shúanaig.
cal.
Iunii.
Slóiged Adrionis, Uictoris, Basille: scorsit cen chuit fainne for dind flatha finde.
cal.
Iunii.
Féil Mairc maith ro rígad, Mo M' Áedóc mór máinech, Mo Domnóc mind m-búadach féil Brain bicc ó Chláined.
cal.
Iunii.
Clíara Urbáin glana: nis-gegnetar tola, a n-anmann it gela tré bróenán a fola.
cal.
Iunii.
Fuil mór Marcellosi luid fo thalmain tassi, for óen-líth it gessi Gerbassi, Protassi.
col.
Iunii.
Tiamdae martir mírbuil, mór-drém Dé de thuirinn, Colmán lobor ro-lainn, Barr-fhind Drommo Cuilinn.
cal.
Iunii.
Cechaing animm Rónáin Find for riched rindach, lasin fer caín clandach, Báithéne macc Findach.
cal.
Iunii.
Find-shlúag Epectiti as dánu, as daingniu, iar céssad la h-ingru fris-indled la h-aingliu.
cal.
Iunii.
Augustín in t-epscop, Hermes abb mór míle, Colmán inmain áge, Aidbe tuathach Tíre.
cal.
Iunii.
Tot-ic féil Iohannis inmain áge h-úage, Dionis derb dáne, Dúnchad h-Íae h-úare.
cal.
Iunii.
Airitiu chóir Cholmáin Stelláin sluind cen ladnae:
Béccán carais figle: h-i Clúain Aird a adbae.
cal.
Iunii.
Aculius cruimther cona chléir as nóebu, a fhuil fíad cech díniu do-rortad for róenu.
cal.
Iunii.
Ron-snáda co h-aingliu, inmain soinmech sathe, German, grían ar sruthe, aite Pátric Mache.
cal.
Iunii.
Mór-shlúag Pollionis ron-snádat dond rind-nim!
la Cummain co n-glanbail ingen Allén inmain.
cal.
Iunii.
Nóeb-apstal ar Fiadat h-i fudomnaib ecnai, gein Tomáis cen opni, paiss Eutaic cen eclai.
Pridie cal.
Iunii.
Céssad Crisogini la paiss Petronéllae, mí Mái, co méit míle, dí prím-fhéil for-tn-édae.
M Í I ÚIn.
Calendis Iunii.
Oid menmain féil Teclae ar-dlig dínn a cétol, co slóg adbul úasal i calne Iúin éton.
nonas Iunii.
Erasmus in t-epscop, án-breó co m-bruth bríge, birt co Críst cléir m-búade.
trí chét molbthach míle.
nonas Iunii.
Míl Críst i crích n-Érenn, ard n-ainm tar tuind trethan, Cóemgen cáid cáin cathar, i n-Glinn dá lind lethan.
Pridie nonas Iunii.
Apollináris do fhlaith Dé for dírgi, cona chléir co n-úagi, la tarmbreith Martíni. Nonis Iunii.
Martrae Marciáni mórsus h-ilar m-búade, aill fir máir, maith díne, aill ingene h-úage.
Idus Iunii.
Úg-céssad Amanti, mór-gním mad fod-lugai, Mael Aithgin co n-glanbail luid fo thalmain tubai.
idus Iunii.
Togairm Póil in martír iar mór-gním co talcai féil Choluimb cen shotlai in máir maccu Artai.
idus Iunii.
Airitiu ind nóib Ióib iar m-búaid ocus bán-chath, féil Medráin mór n-dídnad, féil Murchon co már-rath.
idus Iunii.
Ron-snádat don bith-fhlaith i m-bith-bí léss laindrech, Báethíne ard ainglech, Colomb Cille caindlech.
Idus Iunii.
Con-recat for óen-chái cen mair do-da-farnaic, prím-fhéil Mairc, mind n-airdirc, la féil m-búadaig Barnaip.
Idus Iunii.
Basilla in búadach brethae úainn h-i fálti, féil Maicc Tháil ind nóebdai la pais Fortunáti.
Pridie Idus Iunii.
Féil in chredail Chóemain, diand Sanct-Lethan slondad;
Torannán buan bannach tar ler lethan longach.
Idibus Iunii.
La Bartholom m-bresta at meirb manid-cúala, cechaing uainn co r-ríga Macc Nisse cáid Clúana.
cal.
Iulii.
Con-recat diblínib, for óen-líth ler slúagach, Nem maccu Birn brígach, la Benedicht m-búadach.
cal.
Iulii.
Bendacht forsin n-gérait carais Críst co fírbail: las' luid slóg co m-mór-gail Uitus maccán mírbail.
cal.
Iulii.
Mo gérat in Giric imma-slecht slúag sobail, ní fríth sét ná samail dó do maccaib domain.
cal.
Iulii.
In doss óir ós chríchaib, in grían án úas túathaib, congreit ríg, balc bráthair, caín míl, Mo Ling Lúachair.
cal.
Iulii.
La Báithín find fechtnach Furudrán co fégi, maicc Móináin co n-ógi ó Laind lígaig Léri.
cal.
Iulii.
a fuil for róenu fiad shlúagaib co m-brassi: dond ríg bátir uissi Geruassi, Protassi.
cal.
Iulii.
Paiss Póil, Ciriaci, cosin dúnud már-sin, Fáelán cosin búaid-sin int amlabar án-sin.
cal.
Iulii.
Ainle sochla slúagach, fris m-bruchta muir mílach, Cormacc ba caín clérech, h-aue Liatháin lígach.
cal.
Iulii.
La h-Iacób n-Alphaei dá n-ocht cét, clíar geldae, féil fir nád char corplén, Cronán fortrén Fernae.
cal.
Iulii.
Foraithmet Mo Choe ní fil ardon-sela, in sab sochla sona ó Óendruimm don-rema!
cal.
Iulii.
Ríg-gein Iohain baptaist masu léir ron-fethis, la tathchor cen aithis Iohain maicc do Effis.
cal.
Iulii.
Féil Sinchill, féil Telli, bátir Érenn ardae, la M' Luóc glan n-geldae grían Liss Móir de Albae.
cal.
Iulii.
Is adbul a céssad, a paiss ol ros-taurus, caín grían Gallicanus, Iohannes is Paulus.
cal.
Iulii.
Ro promtha tré martrai ata mór-thruimm threthain, secht n-derb-bráthir cathir i r-Róim Lethai lethain.
cal.
Iulii.
l-Leccain móir Midi Crummíne co n-áni, for óen-líth co l-léri paiss find Fabiáni. cal.
Iulii.
Féil Phóil ocus Phetair co n-aidbli a n-gretha, nís-tarcai deilm catha feil for bruinnib betha.
Pridie cal.
Iulii.
Búaid Sauli is Tiamdai, taimthiu Ióib ilmain, benait glass find fothmin for slúaiged Iúin inmain.
M Í I ÚI L.
Kalendis Iulii.
i calaind mírbuil Maire máras Mathae, bás n-Áróin, sab sruithe, Simón ocus Tathae. nonas Iulii.
Taimthiu Eutaic epscoip, Damasi co n-áni, paiss Processi rígdai, riag már Martiáni.
nonas Iulii.
Martrae Cirionis, Críst!
ní h-attach m-bille, tarmbreth Tomáis aille, féil dígraiss Dartinne.
nonas Iulii.
Dag-ordan már Martain ma ro sellaib soimle, la cét martir n-amrae, Findbarr Inse Doimle.
nonas Iulii.
Don martir Agatho cona chléir caín comul, ro ír Críst, síd slemun, a mór-sheirc la omun.
Pridie nonas Iulii.
Mo Ninne int Slébe Cuilinn ba cáin áge, gabais búaid, gell glaine, siur Maire máre.
Nonis Iulii.
La már-shlúagad lígmar Parméni, tromm tóiden, Máel Rúain ad-reth ríched, grían án inse Góidel.
idus Iulii.
Gabais Broccán scríbnid sóer-búaid cen nach tuissel, la Díarmait derb lassar grían gel Glinne h-Uissen.
idus Iulii.
Asslondud án Onchon, mos-tic cách nond-áli, fri Críst carais léri Garbán caín Cinn Sháli.
idus Iulii.
Sluind céssad secht m-bráthre dia m-bo chroch Críst carcar, Cúán, Marc, már sestan, dá sé míle martar idus Iulii.
La martrai na rígnae Eufemiae slógdae, Benedicht, balc áge, macc cráibdech Con Lógae.
idus Iulii.
Con-rúalai co aingliu Nazair scél cech senaid, Félix ba mad tu-luid cona shlúag mór melaid.
idus Iulii.
Milis ainm co n-áni Euangeli nóebdai, la M' Shílóc dond rígraid luid h-i síd-fhlaith sóerdai.
Pridie idus Iulii.
Ron-snáda in t-epscop.
Iacob as nóibem, atnecham, non-áilem, co n-dechenbur nóiden.
Idibus Iulii.
In dá apstal déac do-farcat cech n-árim, fos-dáil re slúag dírim Íssu fo shíl n-Ádim cal.
Augusti.
Dot-icfa cech día do Chríst acht con-étis, itge co slúag súabais in maccáin Mammétis.
cal.
Augusti.
Ron-mórat a n-itge horum atque harum, cech martir ad-rímem.
las slóg Scillitarum.
cal.
Augusti.
Slóiged inna rígnae snáidsiunn h-i síd sóerdae, co m-mór-fhessiur bráthre, in Christína nóebdae.
cal.
Augusti.
Nóeb-itge Sisenni at meirb manid frescai, taric éim frit toscai co m-mór-buidin brestai.
cal.
Augusti.
It brestai in ban-maicc, Sabína sóer áinbech, ind Romula rúamach, la Curufin cráibdech.
cal.
Augusti.
Croch ard Heli martír mórais relicc lechtaig, co n-ingenraid thuchtaig paiss Fraxidis fechtnaig.
cal.
Augusti.
Find-gein Magdaléna Maire, mind cech dúnaid, paiss Apollnair úasail, Mo Bíu Inse Cúscraid.
cal.
Augusti.
La céssad Uincenti co Críst cechaing sathe: r-Róim, ba réim sruithe, dá nói míled mathe.
cal.
Augusti.
Mad toich duit a h-Ére, dot chobair cing báge, tathut cenn céit míle, Déclán Arde Máre.
cal.
Augusti.
Mo Cholmóc, Mo Shilóc, la Nessán dia lammis:
Iacob cen dinnis, bás bráthar Iohannis.
cal.
Augusti.
h-I paiss Iouiáni cona chleir caín glan-oir, tarmchruthud iar n-dedóil Íssu i Sléib Thabóir.
cal.
Augusti.
Taimthiu Semeoin manaig, ba mór grían don talmain, la céssad slúaig inmain i n-Antúaig aird adbail.
cal.
Augusti.
Is adbul a cobair cona slógud chaindlech, Teophil tor óir ainglech, Pantaleo laindrech.
cal.
Augusti.
Lupus ocus Simplicc, epscoip cen chuit n-dígnai, Prosper co cléir h-úagdai, inna rétglainn rígdai.
cal.
Augusti.
Recht Críst sech no chantais co rúnaib at-glenntis, lia slúag ní fríth anfót Abdón ocus Sennis.
Pridie cal.
Augusti.
Slúag Iúil, co méit míle, for-tn-íada ard áge, epscop án a h-Ére, Colmán macc Dar Áne.
M Í A UG UI ST.
Calendis Augusti.
Do chalaind ind Auguist do-raraic mór m-bríge, la féil macc Mochábae, ochtmogae mór míle.
nonas Augusti.
Lasin máthir máir-sin Teothota in bóid-sin, lotar lasa m-búaid-sin na trí maccáin móith-sin.
nonas Augusti.
Metropoil ind Eoin, inmain féil co n-áni, i n-airecht co n-nóebi corpán soér Stefáni.
Pridie nonas Augusti.
Bid fáilid iar ríchtu, frimm is mór a dóche, in nóeb-gérat rígdae Mo Lua macc' Óche.
Nonis Augusti.
Céssad án Herenti ar-dlig comarc cóemdae, la h-Osualt nóeb n-áilme, ard-rí Saxan sóerdae.
A idus Augusti.
Sistán epscop Rúamach ruc súas saithe snámach, la M' Chua, clí búadach, ó Chlúain Dolcain dálach.
idus Augusti.
Dlom cóic ar thrib cóectaib blíadnae, bríg ron-fethis, mór-fessiur cen aithis con-atuil i n-Effis.
idus Augusti.
Féil Beóáin maicc Nessáin Noll, ni h-attach m-bille, Colmán epscop aille, ó Inis Bó Finde.
idus Augusti.
Feith let paiss Antóni, Firmí fortrén muinter.
n-Achud Cháin clantair Nath Í credal cruimther. idus Augusti.
Croch lán Laurint deochain dia chorpán ba calad: la slúag slán sóer so-dath Bláán cáin Cinn Garad.
idus Augusti.
Guid Airerán n-ecnai assa clú nád chelar, la Ualerán n-idan Tiburtius trén trebar.
Pridie idus Augusti.
Togairm Lassréin Inse Muredaig móir mochthai, co cléir nóib nád athbi, féil Segéni sochlai.
Idibus Augusti.
Hipolitus martir ba mírbuil a thóiden; co slúag adbul úasal Mo M' Áedóc mind n-Góidel.
cal.
Septembris.
La gairm Fortunáti tar fairgi lir longaig, macc int sháir, caín cimbid, féil Fachtnai maicc Mongaig.
cal.
Septembris.
mór-féil a h-aithmit fír-máthir ar n-athar, co slóg ríg, rán clochar, Fer Dá Chrích, cáin cathar. cal.
Septembris.
La croich Adrionis, co cléir nád char díchmairc, gein Maire, mind n-úag-bailc, nóeb-máthir mo ríg-maicc.
cal.
Septembris.
Ro céss Mammes martír mór-phéin i croich calaid, la cléir cáin cen chinaid, taimthiu Temnéin manaig.
cal.
Septembris.
Macc Cresséni M' Ernóc mórais Fiadat fairinn: ba fer raith diar turinn Daig mór maith macc Cairill.
cal.
Septembris.
Croch in martir Mágni co cléir co m-búaid bláthe, Mochtae mór, maith síthbe, Énán Dromma Ráthe.
cal.
Septembris.
Ro céss Dioscorus, ar Chríst, cing as fherdu, Pampil, breó as amru, co mór-shlúagud geldu.
cal.
Septembris.
Guid i féil Uincentí do chongnam frit anmain epscop Senach sulbair Clúana h-Iraird adbail.
cal.
Septembris.
At-taig itge Tiamdai daltai Póil co n-áni, guid maccraid co nóibi ind nóib Emiliáni.
cal.
Septembris.
La paiss Fortunáti, imma-lluid lín catha, for óen-líth, lúad m-betha, féil Eogain Aird Shratha.
cal.
Septembris.
La sreith slóig Zenobi, ata scél ro-clotha, Sen-Phátric cing catha, cóemaite ar srotha.
cal.
Septembris.
Ro sreth scél a chésta cech leth co sál srúamach, iar mór-chroich ro rígad in Bartholom búadach.
cal.
Septembris.
Búaid Abundi martír dia chelebrad coméir!
for nem co slóg soléir ro drebraing iar n-drobéil.
cal.
Septembris.
Drong in martir glandai Rufin caín co m-bindi, co r-ríg nél nóeb n-doë luid tre roë rindi.
cal.
Septembris.
Ronn-ain Ciriacus cona chléir cháin chathlaic.
Hermes céssais ro-chneit, int airdirc a h-Afraic.
cal.
Septembris.
Aisndéid céssad Iohain Baptist, bith co léri, la nói cét co n-óigi for fresgabail h-Éli.
cal.
Septembris.
Álaind h-úag Agappa as grían do for nóebaib, ad-reth búaid úas búadaib cona sethraib sóeraib.
Pridie cal.
Septembris.
Sernait ethre n-Auguist Aedán in grían geldae, Inse Medcoit molmae, la Paulín na fedbae.
S EP TI MB IR. Calendis Septembris.
For Septimbir calaind Cicilia co n-dírgi, cethir chét co n-úagi fiche teoir míli.
nonas Septembris.
Molthae Theodótam la Senán, it sóir-seom la Críst cáin a m-búaid-seom cona cléir it cóim-seom.
nonas Septembris.
Colmán Dromma Ferta, Longarad grían álaib, Macc Nisse co m-mílib, ó Chonderib Máraib.
Pridie nonas Septembris.
már-fhlaith cen attáil indat bláithe beccáin, agait mór a maccáin imm Ultan Aird Breccáin. Nonis Septembris.
La Brecc-búaid do-ríme do-rograd a h-Ére, Eolang cáid, cáin áge, Achid Bó, búaid lére.
idus Septembris.
Luscai la Macc Cuilinn caín decheng ad-rannai, féil Scéthe sund linni, Coluimb Roiss gil Glandai.
idus Septembris.
Glan-chéssad Senóti ata soilsi slechtae, slúag Anathais ortae co n-ilur a fertae.
idus Septembris:
For-aithmentar Mair, nít marbdae for tercphít, la Tiamdae iar sétaib co trib cétaib martír.
idus Septembris.
Mór líth línass crícha, crothass longa lúatha, Maicc int Sháir tar ríga, féil cháin Chíaráin Chlúana.
idus Septembris.
Clí derg-óir co n-glaini, co r-recht tar sál sidi, súi diand Ériu inmall, Findbarr Maige Bili.
idus Septembris.
Paiss Prothi Iacinthi, ba co n-imbud galair, Sillán salm cech lobair i n-Imbliuch caín canair.
Pridie idus Septembris.
Celebair féil n-Ailbi la Fleid sorchai snámaig, h-i féil Laissréin lígaig ó Daminis dálaig.
Idibus Septembris.
Dlom díis ar fichit martir co méit nóibe, lasin cingid m-báge, Dagán Indbir Dóile.
cal.
Octobris.
Do-ling duit féil Chóemáin Bricc la diis m-bolmair, paiss cáid Cipriáin dermair la céssad caín Cornail.
cal.
Octobris.
La cosecrad m-baslicc Maire, múr co talcai, Cirinus cen shotlai luid co slúag mór martrai.
cal.
Octobris.
Mór-threcheng nád donae, Mo Ninn, núall cech gena, in h-Í Laissrén sona, la Laissrén mór Mena.
cal.
Octobris.
Eufemia cen dígnae, ráid a paiss cinn blíadnae;
Broccán Roiss Tuirc tuirme, la féil ro-maith Ríaglae.
cal.
Octobris.
Ráthatar i r-riched secht cét míled m-bláthe, la gein cáin cen dígnae, Énán Dromma Ráthe.
cal.
Octobris.
Ráith co n-ilur sochlach co Críst, cóemdae taithlech, cona shlóg ríg remain Enair, inmain aithmet.
cal.
Octobris.
At-techam na h-óga do-airset ar n-dála, ind rígain Dar Óma cona slóg ron-snáda!
cal.
Octobris.
Snáidsiunn in sab slúagach i sossad n-ard n-óiblech, in grían gel co l-lígdath, Mathae múr trén tódlech.
cal.
Octobris.
Pantaleo, Muric, a m-mór-shlúaig cat éat?
sé cét caín-shlúag óac ar díb mílib déac.
cal.
Octobris.
Do Adamnán Íae assa tóidlech tóiden, ro ír Ísu uasal sóerad m-búan m-ban n-Góidel.
cal.
Octobris.
Compert Iohain uasail Babtaist, as mó scélaib: acht Íssu de dóinib as amram ro génair.
cal.
Octobris.
La cléir Eusébi sóerais cech fleid forcraid, la líth ind fhir shercaig, féil Barri ó Chorcaig.
cal.
Octobris.
Colmán ó Laind Elo la h-ógi alt légend, conid h-é, án núallan, Iohain már macc n-Érenn.
cal.
Octobris.
arn-dí gérait chridi, a croch ní pu árlius, ron-snádat diar n-dílius Cosmas, Damiánus. cal.
Octobris.
Dá Fhindio geldai it gessi im cech cobair, clíar már Marcill umail, Iunaill la líth lobair.
cal.
Octobris.
La gleó fri draic n-dálach do Michél balc búadach, ar-sil Ancrist n-írach in míl slis-gel slúagach.
Pridie cal.
Octobris.
Septimbir iar saithib at-saigtis ar sethir, súi slán sothnge suthain Cirine bán Bethil.
M Í O CH TI MB IR.
Calendis Octobris.
Búaid Prisci, paiss Lúcáis, líth Germain, grían cétul, féil nóeb-reilce n-úasal i n-Ochtimbir étun.
nonas Octobris.
Eleuther in martír ar-muinter a fhéli, onme for óen-líni la paiss Eusébi.
nonas Octobris.
Sóer-gein Mairc i n-Egept asslondud cech gen.
Candida grían shona gein caín Colmáin Elo.
nonas Octobris.
Áil Marcellum n-epscop co n-aidbli a bríge, la céssad na h-óige in ball-gel Baluíne nonas Octobris.
Blog dond liic lógmair la slóg martir n-amrae, Sínech ingen Fhergnae Crúachan Maige Abnae.
Pridie nonas Octobris.
Abb Clúana in Lucell la Báithíne m-brígach, Fer Dá Chrích, clíi búadach: epscop Lugdach lígach.
Nonis Octobris.
La Mathae Marc n-epscop as-ort slúag co n-gainni, la cléir caín co m-bindi féil Cellaich co l-lainni.
idus Octobris.
Lécsit lúth co n-áni ar bith-aittrib rígi trét ingen co n-ógi la paiss find Faustíni.
idus Octobris.
h-I féil Eusébi cechaing súas íar sétaib slóg dermar de rígaib, cóicae ar trib cétaib.
idus Octobris.
Trí chét ar thrib dechib la fer caín cen táde, Fintan find, frém fíne, Dromma Ingaird áge.
idus Octobris.
It ána a n-dírmann in tríir im-rádam Fortchern, Lommán lainnech, Cainnech maccu Dálan.
idus Octobris.
Dlom Fíacc ocus Fiachraig onme, mor in máin-sin, Mo Bíi, balc a m-búaid-sin, in clár-ainech cáin-sin.
idus Octobris.
Comgan ocus Marcill co l-lethet a l-linde, ind óc-rígain glandae féil Findsiche finde.
Pridi idus Octobris.
Féil Calisti epscoip, aisndéid for óen-líni, la céssad co n-ógi ind epscoip Paulíni.
Idibus Octobris.
Prím-chéssad Maurorum ro closs fon m-bith m-buidnech, damdatar mór tadlech iar serb-charcraib cuimrech.
cal.
Novembris.
Cíar tríb cétaib cáinib cethir deich don búaid-sin, Ríaguil ráith a r-réim-sin Colmán ón Chill Rúaid-sin.
cal.
Novembris.
Ro céss mór in martír Necodímus nemdae, cona chléir, caín tuidme, sab indarbai demnae.
cal.
Novembris.
Demin la pais Pilipp prím-martir don-formaig, Trifoniae don trednaig do-bert Críst caín cobraid.
cal.
Novembris.
Rop cobair dún Auster as-chomart tré ríaga, ron-snáda, ron-sóera slúag Susi sech phíana!
cal.
Novembris.
Paiss Eutaicc la Fintan Mael Dub, mór a n-gáir-sin, cáin-grían ocont shléib-sin, dend Éoganacht áin-sin.
cal.
Novembris.
Án-breo co m-bruth athre Fintan fír-ór promthae, macc Telcháin trén trednach, cath-míl credlach crochthae.
cal.
Novembris.
Croch Pilipp ind epscoip las n-ort slúag co l-léri, Mathae mind cech rígi, la paiss Eusébi.
cal.
Novembris.
Escomlud Longíni dond ríg-fhlaith as díxu: geguin, gním as úaisliu, tóebán álaind Íssu.
cal.
Novembris.
Asslondud sóer Séuir is ferr duit dian fésser, fris-rócaib nem n-uasal co cethorchait chréssen.
cal.
Novembris.
Cethir deich dá chóicait la Maxim don-ascnai, Críst la féil fir thuicsi Laissrén mór macc Nascai.
cal.
Novembris.
Nassad, Beóán, Mellán, nach mod ata-sníäim.
inmain cethrur cóäir, féil ingen Maicc Íäir.
cal.
Novembris.
Erc Domnaig Móir máinich, Abbán abb caín clíarach, Odrán sab sóer snámach, Colmán h-aue Fiachrach.
cal.
Novembris.
Is fairsing a n-dál-som Babilón a r-rúam-som, Tathae ocus Símón, is dímór a slúag-som.
cal.
Novembris.
Slúag Quinti co m-mór-bruth ronn-ain ar cech n-gábud: gabsait buaid iar n-dílgud la Táimthene tálgud.
cal.
Novembris.
Dá chét sescat sláne for óen-líth, ler m-búadae, Ernach óg, ard áge, Colmán maccu Gúalae.
Pridie cal.
Novembris Quintínus caín crochthae, Faelán co méit methle, sernait co slóg aithre Ochtimbir ard ethre.
M Í N OU IM BI R.
Calendis Novembris.
Lonán, Colmán, Crónán, cona cléir gil gríanaig: slúaig Helair deirb dálaig sóerait samain síanaig, nonas Novembris.
Sruith apstal ar tíre, Pátric prímdae áge, do-bert bendacht m-búade for epscop Erc Sláne.
nonas Novembris.
Sluind Elair tars ro-muir, Murdebar mind senaid, líth cáin Corcu Nutain la féil Cóemáin Enaig.
Pridie nonas Novembris.
Inmain grían cen opni, co m-mór-chléir cen ecli, Perpetua cen dígnae coniunx prímdae Petri.
Nonis Novembris.
Paiss Domnini airdirc imma slechta fermaicc: do rath Dé ba for-lán Colmán Glinne Delmaicc.
idus Novembris.
Cé do-légsat dóini tré martrai co n-áni, ad-reth riched rúnach dúnad Adriáni.
idus Novembris.
Drong adbul Eusébi, cérbo gúr a slige, fo-fuair, fortrén togae, tír mór i m-maig nime.
idus Novembris.
For nem núall Claudíni: cléir cáin cen áera, la líth línas túatha Barr-find mór-maicc Áeda.
idus Novembris.
Dónait ocus Damián níptar ecnaig anbli: for óen-líth co suilgi féil Sínche co sadbri.
idus Novembris.
Aed macc Bricc dend rígraid, becc ná bu mó écaib, is ard isin mór-fhlaith in sab Síl Chuinn Chétaig.
idus Novembris.
Carbre Cúlae Rathin, rath rígdae tar ro-muir, sanct Martain, sóer samuil, slíab óir íarthair domuin.
Pridie idus Novembris.
Do-rindnacht la suithi soas co m-méit tiachrai dom Chummain caín mílti macc find Fotae Fiachnai.
Idibus Novembris.
For íd estecht Eutaicc martir ma im-rordaiss ré notlaicc aird aurgaiss do-gné init chorgaiss.
cal.
Decembris.
Clemeint ocus Colmán celebair a féli, fri gein Críst co n-óigi tindscan lechsa léri.
cal.
Decembris.
La céssad Secundi co slógud cech datha, corgus ma fot-botha tindscan greim do chatha.
cal.
Decembris.
Clíar Augustín epscoip dech no chartais tredan, tróethsus mór n-gúr n-galar cethorchae cáin credal.
cal.
Decembris.
Celebair féil Teclae, is íar m-búaid do-rochair, Búaid-beó, búan balc cathair, la Duilech cáin Clochair.
cal.
Decembris.
Cain coisecrad n-eclas Petair is Phóil phrímdai, maicc Beraig co n-ógi, féil réil Rónáin rígdai.
cal.
Decembris.
Ráid cosecrad m-baslic Eoin maicc cen mélacht, luid cethorchae díllacht la Maxim mór n-gérat.
cal.
Decembris.
Guid Escon la Fróechán ar Bledma bailc bélaib la céssad co r-rúnaib slúag Bassi ís nélaib.
cal.
Decembris.
Nóeb-decheng con-rúalae co Críst la gein Clémint, macc Commain a h-Árainn, macc Congraid a h-Érinn.
cal.
Decembris.
Íar céssad h-i m-martrai, Maire!
loichet laindrech, ráith co ríg-macc n-ainglech Cicilia cháin chaindlech.
cal.
Decembris.
Céssad cáin Clémentis eter tonna trethain, adorthar a chathair fo thonnaib lir lethain.
cal.
Decembris.
La Cíanán Doim Líäcc caín dias diar tuirinn, macc Lénéni ro-laind la Colmán Duib Chuilinn.
cal.
Decembris.
Lasin n-Eoin Cassian assa érchaín corann, luid a Croich, caín ferann, Findchú ó Bríg Gobann.
cal.
Decembris.
Guid décheng n-derb n-dálach co popul bán búadach, Banbán, bruth óir óiblech, epscop Siric srúamach.
cal.
Decembris.
Srúaim n-ecnai co n-áni, Sechnall mind ar flathae, ro gab ceol, sóer solad, molad Pátric Machae.
cal.
Decembris.
Prím-threcheng nach duthain Trophimi cen mathim, maicc Bochrae, búaid suthain!
ó Achud réid Rathin.
cal.
Decembris.
Ríg-féil Brénainn Biroir, fris m-bruchta leir lébenn.
ba cáin mind már n-ualann, cenn find fáithe n-Erenn.
Pridie cal.
Decembris.
Andreas as dánu fri croich, céim as úagu, do-beir barr, no bágu, Nouimbir for slúagu.
M Í D EC IM BI R.
Calendis Decembris.
Sluind Decimbir calaind, Candida caín curach, paiss Panchrati calad, féil nóib Nessáin Ulad.
nonas Decembris.
Oll-chéssad Parmeni iar serb-gáibthib gortae, gessi la lín martrae Mael Odrán mór mochtae.
nonas.
Decembris.
Martrae ard Herácli cona chléir ind fhír-druin, Macc Óige co n-úagbail, luam Liss Móir mírbuil.
Pridie nonas Decembris.
Merobus, Claudicus co n-aidbli a srethe: ba h-óen ar sóer sruithe in fíal Fer Dá Lethe.
Nonis Decembris.
Foraithmet Iustini ind epscoip co n-áni, Amanti, Crispini, Umbáni, Filádi.
idus Decembris.
Féil Gobbáin, gáir míle, co cléir martrae máre, múr ainglech, abb h-óige, maccu laindrech Láne.
idus Decembris.
La paiss Policarpi cona chléir shóir shrúamaig: ó Mainistir máinig féil bán Buiti búadaig.
idus Decembris.
Buaid n-Ichtbrichtáin umail da-rrala tar ro-muir.
do Chríst cachain figil h-i curchán cen choduil.
idus Decembris.
It cadlai dí ingein Ailella nád chlithi: is caín slúag a l-laithi, dí gréin Airthir Liffi.
idus Decembris.
La dá chóicat ógdae cert-trichae co l-láni, líth Capitolini, féil Mo Dímóc dáni.
idus Decembris.
Damasus la M' Shenóc Mugnai tuaith, mag lethan, féil M' Elteóc cáid cath-fhir, co slóg thrén tar trethan.
Pridie idus Decembris.
Tor óir úas cech ler-maig, gébaid coir frim anmain, Findén find, frém inmain, Clúana Iraird adbail.
Idibus Decembris.
arlaithe n-dil n-dálach tairset co méit míle, Báethán Clúana credlach, Colomb trednach Tíre. cal.
Ianuarii.
Don-rogra dond ríg-fhlaith ríg ro ucc ar siúr, sab cáid clóithe coïr Drusus cona thriúr.
cal.
Ianuarii.
Togairm Fausti fechtnaig co cléir chain a thempuil, la féil Flaind féil impir, comarbai búain Bennchuir.
cal.
Ianuarii.
Búaid find Ualentini co cléir cháin at-róiriss, féil Mo Beóóc dígrais ó Ard chaindlech Cháinroiss.
cal.
Ianuarii.
Ron-snáda slúag Uictoir iar m-búaid gníma gaile, co r-risam, án sube, Íssu már macc Maire.
cal.
Ianuarii.
Már-grían inna cland-sa, Magniu, maith a m-mind-sa, Diucaill, dían a n-amm-sa, ropat fháilti frimm-sa.
cal.
Ianuarii.
Frimm anmain rop fáilid co n-aidbli a slógaid, caín glan-mann Dé dúilig, Samthann Clúana Brónaig!
cal.
Ianuarii.
Ba brígach iar léri slúag már imme-rádi, rerthe úainn for céti i cóimthecht Ignáti.
cal.
Ianuarii.
Itge ind nóib Thomáis, atnecham ria m-bandaib, a bás ba scél n-ingir i n-India iar rannaib.
cal.
Ianuarii.
Ronn-ain itge Tuae, Itharnaisc, nád labrae, la h-Éméne n-geldae de brú Berbae balbae.
cal.
Ianuarii.
Paiss ocht cét cáin martrae, co sescait sóer slechtae, la m-M' Themnióc dind rígraid, Clúana fír-maith Fertae.
cal.
Ianuarii.
Frestal Luciáni la m-M' Chua caín cocrait, macc Lonáin donn-ecmaic in n-adaig ré notlaic.
cal.
Ianuarii.
In notlaic mór mírbuil Críst ó Mairi bán-glain génair la díth n-dorchae, rí sorchae síl Ádaim.
cal Ianuarii.
Atnecham diar n-dígdi Mo Chommóc co n-áni, cáin-grian guires míli, ainm sorchae Stepháni.
cal.
Ianuarii.
Slán-chotlud Iohannis i n-Efis, án bordgal, a bráthair as ardam la h-Iacoib ordan.
cal.
Ianuarii.
Airdirc an núall suthain sech cach cóemdai methil, cantae túas dia n-athair, in maccáin ó Bethil.
cal.
Ianuarii.
Bid émid a cobair, in cech úair donn-ecri, Uictor co slóg sochlae la h-Airerán n-ecnai.
cal.
Ianuarii.
Écen charcra crochais slúag már Mansuéti, la h-Ailbe co n-ógi, ar-ricfam a fhéli.
Pridie cal.
Ianuarii.
Lochán ocus Éndae Siluester, sóer talland, dia féil—ní léim n-imfann—
ascnam céim for caland.
E PI LO GU E Ón chalaind co araili ro fersam ar n-íarair: á Íssu co fírbail fort-selbai do blíadain!
Buidencech óin-laithi dos-ruimdemar remáin, con-ecmaingsem eráin, ar cenn fri cenn Enáir.
Ba h-énirt ar cumang h-i corpán as ísliu, acht ron-sert as úaisliu, serc ard arbair Issu.
h-Úasal-athraig, fáithi, do Chríst cíaptar céli, la dóini i l-láini ní fessa a féli.
Acht ro fess nád ránic ard-riched in ríg-sa, anim din bith búan-sa acht i n-óen na líth-sa.
Luchtlach lán cech laithi i l-líg-fhlatha lestur, iar m-búaid ocus coscur, do-digset diar frestul!
For nem a con-rúalae cech laithe dind íre, ní gó cé ro báige as mó mílib míle.
De mílib a m-mór-sin a m-muir m-brígach m-búan-sin, ní tucsam dind lín-sin acht ríga na slúag-sin.
Slúaged caín cech laithi ata n-aidble bríga, de cach leith dar túatha domm-ísat la ríga.
Á rí nóib not-guidiu is íar scís fom-ruirmius ro bith-beó it pardus lasin slóg do-ruirmius!
In rígrad do-ruirmius, ol is loimm de ro-muir.
cechae co cléir chredail robet ocomm chobuir!
Cotom-rócbat uili comm ríg rímter flaithi, rom-shnáidet mo shruithi cách co lucht a laithi.
Lucht fris fáilti feraim cosin cách no charim, rom-snáidet com fhairinn, cund, céill, curp com anim.
Nach anim ro ánic riched, réim as díxu, ro-icfa as úaisliu ron-bé bendacht Íssu.
A sobarthan uile lasin slóg cos' tíagat, ron-nóebat, ron-mórat in n-ard-ríg ad-gíallat.
Lán-bendacht ind ríg-sa cona shlógaib cáinib, rob-bé úas bar n-dálaib for Máel Rúain ria n-dáinib!
Dom-rairbera m'aite, co Críst cóem tar dili, dia bendacht co n-glaini, la dúthracht a chridi.
A Chríst, cotam-róither tís túas ar cech mélacht, frim dúbairt la dillacht ar écnairc do gérat!
In grafand ro fersam flatha Críst is colbu, ar ro thúirsem libru, con-gaib mór di thorbu.
Is torbe do oscraib dia m-ba lúrech lére, ar-peti cech díne do thoscélad féle.
Cit suïd nod-légat ata lethna lindi, fil and mór n-ard n-aille fris-melat a rindi.
Rí nime co n-ainglib, asa chlú nád célam, cach martir ad-rímem táncatar dia dénam.
Ní soas do-rigni in lebrán léir laindrech, acht fortacht ríg ainglech, Issucán cáin caindlech.
Cáin-shenad domm-ánic i m-mid-chuairt mo thige dia chocertad fíaduib fo ríaguil ríg nime.
Ní h-ane fod-ruair, is col dúin dia foirglem, cech nóeb án co n-idnai do-rigni a choiptel.
In t-ord inna caiptel ma beth nech fod-fhúasna, at-biur fíad in lín-sa is díthár don t-shlúag-sa.
In slúag conidn-aicert in lebrán co l-léri, fria n-estecht co n-óigi ro cinnset a féli.
Félire ro scrútus i céin ocus acus, la dúthracht do-rignius, do nóebaib do-ratus.
Do-ratsat a m-bendacht for cach n-óen nod-géba, do-ragat dia fhrestul i n-aimsir at-béla.
La bethaid a anmae h-i flaith gréne gile, iarna breith sech ingru for dindgnu secht nime.
Ní dermat na díchell in cháich nád ro thuirmed, acht cuimbrigud indsce, fo shoas do chuibded.
Cé betis secht tengtha im gin sóee suilgind, co bráth, mó cech delmaimm, issed ma do-ruirminn.
Ní roach ná rudrad in lebrán co l-léri, acht taithmet nóeb n-óige la soas fo rédi.
Césu réid ar lebrán co lúthigi altae, ní suirge na sotlae ro chruidi mór partae.
Pairt adbul Ambrósi, séis Elair co l-léri, andgraib Hironími, martarlaic Eusébi.
Slóged lebar n-Érenn, asa trebar tóiden, ro túrsem a n-dírman, félire fer n-Góidel.
Fort-gillim cen rudiud cé roïs a l-lechtu, ní foigbe la luchtu félire bas certu.
Is cathir do chomét a chétul cen merbai, is múr trén cen dolmai fri dóini, fri demnai.
Fri Dia is dúbart, fri Demon is dínert, is salm sloindes mór-nert, is félire fír-chert.
Cach óen dia m-ba esnad a sóer-chetul m-búan-sa, i m-bith-fhlaith ind ríg-sa noda-snáidfea in slúag-sa.
Slúag ro-maith ind ríg-sa lasa tá mo bág-sa, bes comland an núall-sa tar a cenn am ráth-sa.
Am ráth-sa dia ráith-sium nod-géba cech día, fort-gillim cen gúa i m-bith-fhlaith ro m-bía.
La bethaid a anmae la Críst cóemdae nert-fhlaith, dia m-ba gnáth co r-ro-chneit a both slán ní decmaic.
Mad étal nod-gaba fo déraib co n-glaini, fertae amrai ili do-génatar airi.
Is arrae secht n-oiffrend mad nóeb arid-léga, is arrae trí cóecat don dilmain nod-géba.
Is arrae án aurtaig na féli-si uile, is nóebad a anmae, is tróethad a thuile.
Is fír-thabart coibsen, is arrae trí tredan, do chách phurt í canar ernaigthe céit chredal.
Is cretar, is communn, is cantaic for salmaib, is dídnad do chredlaib, is écnairc do marbaib.
Is todiuscud etlae cid dúrdae a chride, do-formaig a anae, berthi h-i flaith nime.
Is lúrech im chrabud fri aslaige demnae, is diórad figle, is íccid cech thedmae.
Is écnairc i m-bethu fri h-omun cech báeguil, is nóebad do gnímaib, is tinbúanad sáeguil.
Is foillsiugud fertae, do-formaig cech m-bordgal, do-beir grád as ardam, is cumgabáil ordan.
Is auromun Fíadat, is serc deodae daingen, is indarbae demnae, is tochuiriud aingel.
It adamrai uili na fertae ad-fíadam, bendacht for cech n-duine ar-da-légfa íaram.
Co m-bad h-ed no gessed don Chommdid co m-maissi, míl úre ní promfat, ní lobfat a thaissi.
A anim cen chosnam i r-riched co n-gili, dia éis íarna ríchtain íccfaid drucht a ligi.
La taithmet a féle ronn-ain gréss a n-guidi: nicon saethar madae, da-ruirmisem Ind rígrad do-ruirmius, is ocus ar cundu, iar tuirim a féle do-rímiub a n-drungu.
Drong árchaingel nime, im Michél sóer sobail, la nói n-grád ríg rathmair cathrach in Ríg romair.
Drong rerach im Nóë tar sál-muire sretha, céli ind Ríg flaith-gil, ba h-ed aithgin m-betha.
Drong fáithe imm Esaiae proféta cáin canmae, uasal-athraig guidme, la h-Abraham n-amrae.
Drong apstal imm Phetar co n-desciplaib Íssu, Pól prímdae cen eclai, cenn ecnai as díxu.
Drong martir im Stefan, doss órdae co n-glaini, ancharait imm Shen-Phól, drong nóeb-úag im Mairi.
Drong nóeb-epscop Romae imm Phetar án bordgal: epscoip Ierusalem, la h-Iacob n-ordan.
Drong epscop i n-Antuaig, la Petar breo prímdae, epscoip Alaxandriae, la Marc rúad-gorm rígdae.
Drong nóeb Honoráti, cath-míl sochlae slúagach, drong ecnai ro rígad, la Benidecht m-búadach, Drong airdirc Giurgí, ní dedbul fri fethim, nach macc do-chuaid martrai la Hirúath i m-Bethil.
Drong sacart ad-ropart corp Chríst césta cruiche dom chobair cech laithe la h-Árón sab sruithe.
Drong manach imm Antón, ata rúndai retha, la Mártain míl catha, drong ard-nóeb in betha.
Drong úasal-nóeb n-Érenn la Pátric as ardam, Columb Cille con-gaib co n-drongaib nóeb n-Alban.
Drong dédenach dermar, for-chenna cáin gébenn, sanct Brigit íar m-búadaib co n-úagaib na h-Érenn.
Inna druing-sea uili co n-ard-rígaib sóeraib, dom chobair, cléir gelbán, slóg dermár do nóebaib.
Cech nóeb bói, fil, bías co bráth, brígach fo-dail, i coimthecht Críst credail, ro bet ocom chobair.
Ro bet ocom chobair for nim ocus talmain, co tísat i m-buidnib do chungnam frimm anmain.
M' anim, mo chorp cnedach, céin bete fri sóithar, ro bet ocom dídnad ind rígrad ad-róithach.
Ad-róithach in rígraid forsa raba íarar: á Íssu co fírbail ata-teoch-sa íaram.
Iar tuirim na n-drong-sa, á ard-rí nád chlithi, á Chríst dianda chéle, miserére michi.
Miserére michi, á ríg-fhlaith for tuiliu á Íssu not-caru, á Dé móir not-guidiu.
A Dé móir not-guidiu, cluinte mo chneit trúaig-se, ro-beó iarsin báig-se i m-bith-gnáis int shlúaig-se!
In slúag mór do-rímu at-bath in cech béscnu, frit, á Chríst as úaisliu, ad-sluindiu a chéstu.
Ad-sluindiu a fuili fír-ennca for róenu, ad-sluindiu a n-áltu, a l-laignea tria tóebu.
Ad-sluindiu a cneta, a n-osnada fégi, frit, á Chríst, com thrúaigi, ad-sluindiu a féli.
Fri tudrach in domuin, ol is mór a dínert, immut-sa co m-bán-tlacht ad-sluindiu a sírecht.
Ad-sluindiu a spirtu it ríg-fhlaith co m-maissi, duit-siu, ol it fissi, ad-sluindiu a taissi.
Nach itge no guidiu duit-siu arnách n-éra; tara n-gnúissi bána ad-sluindiu a n-déra.
Ad-sluindiu do riched, a n-deramrae n-daingen, ó medón co h-imbel co nóeb-airbrib aingel.
Ad-sluindiu cech n-audpairt ad-roipred fo bróenaib do chorpán ís nélaib for altórib nóebaib.
Ad-sluindiu núall m-búada cías cach macc lére, bróenán fola h-úare tria thóebán fodéne.
Do dóenacht, do déacht, lat nóeb-Spirut n-delbdae, ad-sluindiu do thuidme lassin n-Athair nemdae.
Ad-sluindiu lat nóebu frit a n-óg no ráidiu, condom-roib it rígu na ní ara m-báigiu.
Nach bág forsa torchair mo menmae múad medrach, la béim dim churp cuimnech ro gé duit do theglach.
Cluinte lat, á Íssu, do deórudán lobur, ferr lium indás anad scarad frisin n-domun.
Co r' ícthar mo barae la logud mo guide, ní diultach mo charae, ad-sluindiu frit uile.
Aille, á chliar nime, nech úaib ardom-thúassi, cen buith i bar n-gnáissi is mór fodom-glúassi.
Fom-glúaissi mór n-dubai sund ís ríched rind-mas, ol is maith for comgnas is tromm form for n-ingnas.
Con-icid mo chobair, ol is mór for n-gaire, slánaigid mo chride ar écnairc Maicc Maire!
Mór cumce i táu-sa i corpán chóel chodail, it móra mo chinaid, con-icid mo chobair.
Manod-techtaid dé-sheirc cona tuirim téchti, bói sund dúib i n-ísli bochtán fris-mbad dénti.
Ma choníssid coicsed ba mithig far tíchtu, atá sund as h-uatiu dedblén de thúaith Íssu.
Cé ní eslind lib-si ar gnúis ind ríg nél-sa, ol am dedblén trúag-sa cen chobair mo dér-sa.
Á drong nóeb secht nime, ol is mór for n-gaire, slánaigid mo chride ar écnairc Maicc Maire.
arécnairc ind ríg-sa frisn-agar an núall-sa, fa-rith asint shním-sa, in pauperán trúag-sa. trúag lasna bráithrea na guidi-se uili, duit, á Chríst, in tráth-sa ro gád-sa mo guidi. Guidiu itge n-aile tar cenn fer in betha, á Choimmdiu na flatha, á rí beres bretha!
Bés níp aill do dáinib in dúbart-sa uile, diar n-éis arnáp barae, cóemchloither in guide In guide ron-gád-sa ní ar ulc fri dóini, ferr lium indás anad scarad frisin clóini.
Cluinte lat, á Íssu, á Chríst dianda chéle, ro ere-siu uile guide cech maicc lére.
Guide cech maicc lére, á Choimmdiu, ní h-espae, ro ere-siu doaib mad coair a n-gestae.
Mad coair a n-gestae, á rí con-ic talmain, a curpu ro sóerae, ro nóebae a n-anmain.
Anim cech maicc bethad is triut ro nóebad, síl n-Ádaim as díxu, la h-Íssu ro sóerad.
On metrical grounds Rudolf Thurneysen in Le mètre irlandais rinnard, Revue Celtique -: considers that lines - are interpolated by a later poet.
Rom-shóerae, á Íssu, mo chorp ocus m'anmain ar cech ulc do-chuissin, fris-oirg forsin talmain.
Rom-shóerae, á Íssu, á Choimmdiu cáin comul, amail sóersai h-Éli la h-Enóc don domun.
Rom-shóerae, á Íssu, ar cech ulc for íre, amail sóersai Nóë macc Lamech din díle.
Rom-shóerae, á Íssu, á rí glésse glandae, amail sóersai Abram de lámaib na Caldae.
Rom-shóerae, á Íssu, á rí rúndai rathmar, amail sóersai Loth de pheccad na cathrach.
Rom-shóerae, á Íssu, á rí úasail amri amail sóersai Iónas de brú céti magni.
Rom-shóerae, á Íssu, it ríched i rathach, amail soersai Ísac de lámaib a athar.
Rom-shóerae, á Íssu, lat nóebu tan tíastae, amail sóersai Teclam de ginól na bíastae.
Rom-shóerae, á Íssu, ro éra do máthre, amail sóersai Iacób de lámaib a bráthre.
Rom-shóerae á Íssu, ar cech n-olc nád rachrad, amail sóersai Ióain de neim inna nathrach.
Rom-shóerae, á Íssu, ar iffern co trógi, amail sóersai Dauíd de gail claidib Góli.
Rom-shóerae, á Íssu, ro sóerais na h-uili, Susannam co n-ordun iarsind fhorgul Rom-shóerae, á Íssu, ar écnairc do báge, amail sóersai Ninuén i n-aimsir na pláge.
Rom-shóerae, á Íssu, glé lim atom-didmae, amail sóersai popul Israël de Gilbae.
Rom-shóerae, á Íssu, a Choimmdiu as deodam, amail sóersai Daniél assin chuithi leoman.
Rom-shóerae, á Íssu, a rí sochlai sóbis, amal sóersai Moysén de manu Farónis.
Rom-shóerae, á Íssu, mór-fhertae do-rignis, amail sóersai maccu de camíno ignis.
Rom-shóerae, á Íssu, a rí cecha clainde, amail soersai Tóbe de thróge na daille.
Rom-shóerae, á Íssu, ar écnairc do martrae, Pól Petar fíad rígaib, de dígail na carcrae.
Rom-shóerae, á Íssu, ar accais cech thedmae, amal sóersai Iób de fhochidib demnae.
Rom-shóerae á Íssu, á Chríst, ní rop áilsed, amail sóersai Dauíd ar Shauul dia tháinsem.
Rom-shóerae, á Íssu, ar écnairc do máthre, amal sóersai Ióséph de lámaib a bráthre.
Rom-shóerae, á Íssu, á rí benedicte, Israél co nóibi de dóiri Égipte.
Rom-shóerae, á Íssu, ol is frit mo chairde, amail soersai Petar de thonnaib na fairge.
Rom-shóerae, á Íssu, ar iffern n-gér n-genech, amail sóersai Ióain assin dabaig thened.
Rom-shóerae, á Íssu, á rí úas na flathib, amail sóersai Samsón térnae assin chathir.
Rom-shóerae, á Issu, m'anmain ar cech n-dígail, amail sóersai Mártain ar shacart ind ídail.
Rom-shóerae, á Íssu, ar écnairc do theglaig, amal sóersai Pátric de thonnud h-i Temraig.
Rom-shóerae, á Íssu, ol is duit am céle, amal sóersai Cóemgein de chutaim in t-shlébe.
Rom-shóerae, á Íssu, it bith-búana t'fherta, á Chommdiu non-áiliu, fris-áiliur do thechta.
Tan domm-í techt irguis, cid i caisc nó chorgus, rom-shnádat i pardus ind rígrad im-rordus.
Im-rordus in rígraid immon ríg úas nélaib,
amen 