‘A húi Chuind, a Chormaic,’ ol Carpre, ‘cid as dech do ríg?’
‘Ní hansa,’ ol Cormac.
‘Dech dó Fosta cen feirg, Ainmne cen debaid, Soacallaim cen mórdataid, Deithide senchasa, Frithfolad fír, Géill i nglassaib, Slógad fri deithbiri, Fír cen fuillem, Trócaire co ndlúthugud rechta, Síd do thúathaib, Rátha écsamla, Bretha fíra, Troscud for cocrichaib, Mórad nemed, Airmitiu filed, Adrad De móir, Torud inna flaith, Deicsiu cach thrúaig, Almsana ile, Mess for crannaib, Íasc i n-inberaib, Talam torthech, Bárca do thochor i port, Allmaire sét, Murchuirthe dílse, Étach sirecda, Drong claidebbémnech ar choimét cacha túaithe, Forrana dar crícha, Torramad lubru, Lessaiged triunu, Techtad fír, Cairiged gói, Carad fírinni, Dinged oman, Báded bidbadu, Bered fírbretha, Bíathad cech n-ái, Uaged cach síd, Criad máine, Lessaiged anmain Aisnéided cach réilbreth, Imbed fína sceo meda, Canad cach fír, ar is tria fír flaitheman dobeir Día in sin uile.’
‘A húi Chuind, a Chormaic,’ ol Carpre, ‘cate cóir rechta ríg?’
‘Ní hansa.
Recht fallnathar for talman tuind, atáthum, atchous duit,’ ol Cormac fri Carpre.
Congbad máru, Marbad ulcu, Mórad maithi, Tróethaid foglaide, Argaired gait, Córaigid coibnius, Comúaiged síd, Clandad dliged, Cosced indliged, Dóeraid bidbadu, Sóerad enngu, Anced idnu, Cuimriged essidnu, Fócraid foglaide, Lándílse do cach láim la fíachu, Comláithre lánfíachaib fis, lethfiachaib, anfis, Co cátu ríg, Co fursmaltaib flatha, Conóiged dliged téchta cech fír do neoch as leis muir & tír, Foltaib fíraib do thúathaib ata lais cintaib láime, Forimthecht coss, Silliud súla, cintaib bél, Étsecht clúas, Co fíraib cuibse, Lérigider cert cech cind, Timmoirged cách fo recht — arit é téchta flatha in sin fri túatha.
‘A húi Chuind, a Chormaic,’ ol Carpre, ‘cid as dech do less túathe?’
‘Ní hansa,’ ol Cormac.
Terchomrac dagdóine, Dála menci, Menma athchomairc, Fochmarc do gáethaib, Airdíbdud cech uilc, Comalnad cech mathiusa, Airecht ríaglach, Sechem senchusa, Senad rechtaide, Rechtge la flaith, Tóisech fíréna, Cen forbrisiud trúag, Comad chairddine, Trócaire co ndagbésaib, Dlúthugud coibniusa, Comúaim coimgne, Comalnad rechtge, Recht senchairdde, Cotach cen timdibe, Fíanna cen díummus, Inire fri náimtiu, Indraccus fri bráthriu, Rátha fíala, Aithi slána, Bretha fíra, Fiadain indraicce, Astud cundrada cen diupairt, Fullem ndiuparto, Folaid chutrummae, Airlicud éim, Géill do inchaib, Íasacht follán, Óin fri toich, Cubés cach maith, Taithesc míadchar, Messair dílmain, Foglaimm cach dána, Eolas cech bérlai, Druine mrechtrad, Tacra co fásaigib, Brithemnas co roscadaib, Tabairt almsan, Trócaire fri bochtu, Gella fri bretha, Nadmann indraicce, Étsecht fri sruithi, Buidre fri dáescarsluag, Lessugud críche ar cach n-olc, Ní ba réidenech oc less túaithe, Ní ba gerthide i n-ailt midchúarto —
dech do les túathe in sin.
‘A húi Chuind, a Chormaic,’ ol Carpre, ‘cadeat ada flatha & cuirmthige?’
‘Ní hansa,’ ol Cormac.
Costud im dagflaith, Lassamna do lochrannaib, Luthbas im sochaide, Samugud suide, Soichlige do dáleman, Díanlám oc fodail, Fochraibe oc timthirecht, Tigerna do charthain, Mesrugud senma, Scélugud ngairit, Gnúis fáilid, Fáilte fri dáma, Tóe fri comad, Cocetla bindi, ‘it é sin adae flatha & cormthige,’ ol Cormac fri Carpre.
‘A húi Chuind, a Chormaic,’ ol Carpre, ‘cid asa ngaibther flaithemnas for túathaib & chlandaib & chenéaib?’
‘Ní hansa,’ ol Cormac.
‘A feib chrotha & cheneóil & érgnai, a gáis & ordan & eslabrai & inraccus, a feib dúthchusa & airlabra, a nirt imgona & sochraite gaibther.’
‘Cest, caté téchta flatha?’ ol Carpre.
‘Ní hansa,’ ol Cormac.
rop sogeis, rop sobraig, rop saigthech, rop soaccobrach, rop soacallmach, rop becda, rop mórda, rop dían, rop fossaid, rop fili, rop fénech, rop gáeth, rop gartaid, rop sochraid, rop sognais, rop máeth, rop crúaid, rop carthach, rop concardell, rop fírén, rop féig, rop fedil, rop ainmnetach, rop áintech, turgbad lubair la triunu, bered fírbretha, bíathad cach ndíllechta, báthed cach n-anslicht, miscniged gói, carad fírinni, rop dermatach uilc, rop cuimnech mathiusa, rop slúagach i ndálaib, rop úathad i sanasaib, rop sorche fri gnáis, rop grían tige midchúarto, rop airitid dála & airechta, rop sercaid fis & érgnai, rop cundrigid uilc, rop smachtaid coisc cáich mbes ingor, míastar cách íarna thochus, dobera a théchta do chách, rop midid cáich iarna míad, rop tairbertaid cáich iarna ngrád & iarna ndán, ropat dlúthe a nadmann, ropat laxa a thobaig, ropat áithe étrumma a bretha & a chocerta, ‘ar is triasna téchta sin miditir ríg & flaithi,’ ol Cormac fri Carpre.
‘A húi Chuind, a Chormaic,’ ol Carpre, ‘cia bátar do bésa intan ropsa gilla?’
‘Ní hansa,’ ol Cormac.
Ba-sa coistechtach caille, ba déscenach renda, ba dall rúine, ba tó fásaig, ba labor sochuide, ba shulig midchúarta, ba dulig irgaile, ba solam d'foraire, ba cennais cairdine, ba liaig lobor, ba fann fri amnirt, ba trén fri rúanaid, nírba chrúaid ar ná ba áertha, nírba timm ar ná ba maelchend, nírba ocus ar ná ba tromm, nírba labar ciapsa gáeth, nírba taircsinach ciarba trén, nírba laimthenach ciarba lúath, ní cuitbinn sen ciarba óc, nírba moidmech ciarba gonach, ní lúaidinn nech ina écmais, ní aiscinn is nomolainn, ní cuinginn is doberainn, ‘ar is triasna bésu sin rosegat óic corbat sin & rígláich.’
‘A húi Chuind, a Chormaic,’ ol Carpre, ‘cia bátar do gníma intan ropsa gilla?’
‘Ní hansa,’ ol Cormac.
‘Nogonainn muic, nolenainn lorc i mba m'óenur, nocinginn ar chuire cóicir i mba cóicer, ba-sa oirgnech imbsa dechenborach, ba-sa indredach imbsa fichtech, ba-sa cathach imbsa cétach —
rop íat sin mo gníma,’ ol Cormac fri Carpre.
‘A húi Chuind, a Chormaic,’ ol Carpre, ‘cid messam lat adchondarc?’
‘Ní hansa,’ ol Cormac.
‘Gnúsi námat i rói chatha.’
‘A húi Chuind, a Chormaic,’ ol Carpre, ‘cid bindem lat rochúala?’
‘Ní hansa,’ ol Cormac.
Ilach íar mbúaid, molad íar lúag, itge degmná dia hadurt.
‘A húi Chuind, a Chormaic,’ ol Carpre, ‘cid as dech dam?’
‘Ní hansa,’ ol Cormac.
‘Ma contúaisi frim thecosc, nír tharta th'enech ar choirm ná ar biad, ar is ferr dín cloth oldás dín mbiid.’
Nírba úallach minba trebthach, nírba sriangabrach cen eocho, nírba ólchobrach cen choirm, nírba lachtmar cen bú, nírba massech mani bet cáerchach, ar is col i ndálaib in domain úall cen trebad, téte cen eochu, ólchobra cen choirm, lachtmaire cen bú, maisse cen cáircha.
‘A húi Chuind, a Chormaic,’ ol Carpre, ‘cid as fó dam?’
‘Ní hansa,’ ol Cormac.
‘Ma contúaissi frim thecosc, ní cuitbe nach sen ciarba óc, ná bocht ciarba soimm, ná nocht ciarba suim, ná losc ciarba lúath, ná dall ciarba féig, ná lobor ciarba thrén, ná borb ciarba threbar, ná óinmit ciarba gáeth, nírba lesc, nírba lonn, nírba súanach, nírba neóit, nírba deáith, nírba étaid, ar cach lesc lond súanach neóit deáith étaid is miscais Dé & dóine.’
‘A húi Chuind, a Chormaic,’ ol Carpre, ‘cia étargen síl n-Ádaim?’
‘Ní hansa,’ ol Cormac.
‘Nosnetargén uili, fir, mná, maic sceo ingena archena.’
‘Cinnas ón?’ ol Carpre.
Gáeth cach fossaid, fírén cech fíal, fedil cech ainmnetach, fissid cech foglaintid, fúarrech cech finechar, fáilid cech slán, suánach cech slemon, serb cech borb, báeth cech trén, tibir cech mer, múcna cech mog, mórda cech ndindba, imresnaid cech n-aneólach, anbal cech anecnaid, ecal cech uamnach, inraicc cech lobur, altromaid cech dochraid, ál cech angtha, faitech cech uaimnech, andgid cech ecal diupartach cech ndindba, dálach cech cosnamach, conchar cech sáithech, solepthach cech suirgech, sétach cech selbach, slichtlethan cech sáer, sothcherna cech suaibsech menmar cach cáinte, solam cech marcach, domblas cech gó, milis cech fír, milbéla druinecha, dálacha drochmná, dodáil a maic, mairg oca mbíat!
‘A húi Chuind, a Chormaic,’ ol Carpre, ‘ocus gabála báise cis lir?’
‘Ní hansa,’ ol Cormac.
Luge ria mbreith, bretha díana, dúscud ferge, folabra gúach, cairigud fír, freitech derthige, tintúd breth, brón oc fleid, flaithem gúach, gáire im sen, senchas do chleith, cluiche for aill, erchor cen chommus, comrith fri báeth, mórthu fri ríg, recht cen chomallad, comallad cech uilc, olc fri carddine, cétlud fri cách, gel cech núa, náma cech gnáth, gním cen fiadnaisi, fíada tláith, turfochraic breth, bith cen seotu, airlicud il, ilar carat, brón fri ríg, rolabra cen gáis, —
‘is í sin gabáil báise,’ ar Cormac.
Dligid ecna airmitin, arfich gáis gail, tomtenach cech n-uamnach, torsech cech sercach, crimnach cech galrach, imresnach cech gúach, gáibthech cech báeth, báeglach cech labor, imgonaid cech lond, trebar cech trebthach, dreman cech drochláech, anbal cech rudrach, úathmar cech ecal, adúathmar cech ndorcha, ísel cech athech, collach cech sámach, díscir cech dona, uamnach cech cintach, fán cech aithisech, ecal cech faittech, cosáitech cech dotheng, án cech cétludach, dálach cech dagthúath, dúnadach cech degrí, sétrech cech saigthech, suabais cach dána, éslessach cech brass, gúach cech tairngertach, soisil cech bronntach, cuitbide cech denmnetach, athissech cech coimsech, arrachtach cech athissech, coimsech cech céillid, comairlech cech irisech, midlaech cech díchoisc, sái cech sochoisc, aititiu cech indraic, innmusach cech dán maith, dóinech cech dindba.
‘A húi Chuind, a Chormaic,’ ol Carpre, ‘cia etargén mná?’
‘Ní hansa,’ ol Cormac.
‘Nosnetargén & nísnetargléim.’
Serba sirgnáse, mórda tathigthe, drútha follaigthi, báetha comairle, santacha tormaig, aigde aisnéise, debthaige frecnairce, míanacha léicthe, santacha tabarta, freslige roscéla, cailte dígbála, feidle miscne, dermatcha seirce, ítfaide toile, deithite cairddine, cundamna écnaig, écundla airechta, airrechtga ugrai, étairise rúne, rudracha táithe, garechtga eóit, immaicse taithlig, tórachtcha báise, brassa airnadma, airlama forgill, foille foichlige, sóera ainme, essóera ícce, consuidet nád comraicet, ro mairnet nád aincet, úallcha tochmairc, écnaig míadamla, fóille foimrime, táithe abrais, rigne célide, diumsacha dagdóine, doirche gusmara, dermatcha coisc, cumnige debtha, fanna immargaile, inire debtha, díarithe lítha, bróncha cuirmthige, comnarta imresna, énairte fedma, todiúre ciúil, étradcha lige, labra écundla, tuillmecha augrai, cessachtaige biid, amairsi erlabra, eitche trebaire, tailce erlabra, ána athise, airrechtga fresligi, frithbertacha cóemnai, cuimnige díchoemnai, dimbeóda tinóil, cétludcha báise, béoda tingill, tomtencha uilc, santacha dála, duabaise tairirid, tromda coblige, bodra forcetail, dalla dagairle, dochéille sochaide, míancha blassachta, mina tairberta, terca tidnacuil, tláithe timgaire, aidble irnaidi, ainble céilidi, imda labartha, fossaide im thoil, cumge airberta, eólaige rebraid, aneólaige réire, rescacha rurit, dulbaire torbai, sulbaire espai, snímcha cendmaisse, canait nád comaillit, triallait nád forbait, forcomat nád comraicet, rodíallat nád astat, adgellat nád firat, dorairngerat nád chomallat, conrannat nád fúaslaigit, rocollet nád íccat, forfodlat nád tinólat, ronertat nád dernat, adsegat nád táircet, conscarat nád rothinólat, rorenat nád toibget, robronnat nád rothrebat, fó cach tan tene, fó cách náchasríaraig, a n-úaman amail tenid, a n-ecla mar fiadmíla, elca míla mná, maith fidbad cech ráithe, mairg rodafóinblig, ferr a flescad a fóenblegon, ferr a sroigled a subugud, ferr a túargain a táltugud, ferr a mbúalad a mbuidechas, ferr a foimtiu a tairisi, ferr a tróethad a turgorud, ferr a ndinge a ngrádugud, ‘ní bí enech ná anim ná cloth ac neoch contúasi fri drochmná,’ ol Cormac fri Carpe.
At tonna notbáidet, at tene notloisc, at airm defáebracha notchloidmet, at legaim ar lenamain, at nathracha ar túaichli, at dorcha i soillsi, at olca etir maithi, at messa etir olcu.
‘A húi Chuind, a Chormaic,’ ol Carpre, ‘cia etargén sína?’
‘Ní hansa,’ ol Cormac.
Máthair etha aig, athair saille snechta, túar fola fleochud, túar tedma tart, andsom gobél gáeth, dech do shínaib ceó, ferr a bráthair bróen, acht do muir ní thorthech torann.
‘A húi Chuind, a Chormaic,’ ol Carpre, ‘cid messam trebad?’
‘Ní hansa.
Trebad do ná crenar enech ná anim.
Atá araile trebad as messa .i. uic, thuic, beir, tabair!’
Item Cormac ad Carpre.
Ní bága fri ríg, ní chomrís fri báeth, ní chomthéis fri díbergach, ní chomthana fri échtaid, ní cria di secht mbáethaib file la Féne, .i. di mnái, di chimbid, di mesc, di drúth, di dásachtach, di ardd, di arusc, nír imthige fri roth ná rout ná roilbe ná romur ná báegul ná ga, ní dlútha écnach, ní ba thibre dála, ní ba bronach cuirmthige, ní ba dermatach dála, ní ba dochoisc, ní ba imresnaid fír, ní ba aichneich for gói, ní ba foss foglaide, ní ba chond ugra, ní ba muine debtha, ní ois do beólu do chách, ní thairngire ná dotbé, ní ba choibchech ar ná ba fíachach, ní ba imgonaid ar ná ba mélachtnach, ní ba chomramach ar ná ba miscnech, ní ba imresnaid ar ná ba cennscoilte, ní ba garg ar ná ba dobláith, ní ba ugrach ar ná ba aitchennach, ní ba éitir ar ná ba éslesach, ní ba cotut ar ná ba dothcherna, ní ba rogartaid ar ná ba aithbe, ní ba lesc ar ná ba meirb, ní ba roescaid ar ná ba dáiscuir, ní ba debthach ar ná ba scarthach, ní ba ráth ar neoch ar ná ba eirse do chomaithech.
‘A húi Chuind, a Chormaic,’ ol Carpre, ‘cid as búaine for bith?’
‘Ní hansa.
Fér, umae, ibar.’
‘A húi Chuind, a Chormaic,’ ol Carpre, ‘cid as messam do chorp duine?’
‘Ní hansa,’ ar Cormac.
‘Rosuide, rolige, airissem fota, tócbála tromma, fedmanna ós niurt, élud elta, roretha, roléimenna, tuitmenna mince, coss tar crann siúil, éirimm grib, silliud fri grís, dallchéimmenna, cér, nús, núa corma, tarb, táth, turach, uisce móna, mochéirge, úacht, grían, gorta, roól, rosáith, rochotlud, ropheccad, cuma, rith fri hard, gairm fri gáith, beimm ós niurt, tirad, samdrúcht, gamdrúcht, slige luaithred, snám iar sáith, cotlud fóen, deoch mór, baile, báithe.’
‘A húi Chuind, a Chormaic,’ ol Carpre, ‘cia messam tacra & fuigell?’
‘Ní hansa,’ ol Cormac.
‘Secht comartha deac drochthacra .i. Frithchathugud fessa, attach ndrochbérlai, ilar n-athise, cathugud cen chomartha, rigne labartha, folabra n-indsci, imscoltad ngáise, derbad n-inderb, dínsem lebar, sóud fri nóisi, roairde ngotha, útmaille tacrai, sprecad sochuide, cathugud cáich, a adbchlos fadéin, grécha cinn, luga iar mbreith.’
‘A húi Chuind, a Chormaic,’ ol Carpre, ‘cia mesam tacra?’
‘Ní hansa,’ ol Cormac.
‘A báis, a dermatche.’
‘A húi Chuind, a Chormaic,’ ol Carpre, ‘cia mesam ái?’
‘Ní hansa,’ ol Cormac.
‘Ái lugach, ái móeth mall rigin.’
‘A húi Chuind, a Chormaic,’ ol Carpre, ‘cia mesam ái airechta?’
‘Ní hansa,’ ol Cormac.
Ái lonn lenamuach fota, ái útmaille, toiched toll telachtach, tacra dían dermatach, dúscad ferge, fordinge forlonn, báide báeglaige, luige lúatha laimthecha, frecra n-ard n-óbéle, búaidred n-airechta, ainme mbréithre, lám do sund.
‘A húi Chuind, a Chormaic,’ ol Carpre, ‘cia mesam tacra?’
‘Ní hansa,’ ol Cormac.
Tacra cen foglaimm, cen eólus, luinde fri heclaimm, eclaimm cen dliged, tacra cen toga, cen chuindrech, cen astud, cen airbert.
‘A húi Chuind, a Chormaic,’ ol Carpre, ‘cia mesam frismbia condelg duit?’
‘Ní hansa,’ ol Cormac.
Fer co n-ainbli cáinti, co n-ugra cumaile, co foilli con cermna, co cubus con, col-láim latrainn, co nirt tairb, co n-érgna bretheman, co n-ecna airctech amnus, co n-erlabra fir sochraid, co cuimne senchada, co n-airbert comarba, co luga echthadat, ‘os é gáeth gúach líath lond lugach labar a n-asbeir ‘tairnic, tung, tithis.’
‘A húi Chuind, a Chormaic,’ ol Carpre, ‘cia mesam frismbia condelg duit beos?’
‘Ní hansa,’ ol Cormac.
‘Fer garb serb borb lonn dían dóescair díscir dermatach engach anbal iarngáesach nád ana nech fris, ní ana fri nech.
Ní bind lais-sium a n-asbeir nech, ní bind la nech a n-asbeir sium, is e co n-urgairt túaithe & eclaise.’
‘A húi Chuind, a Chormaic,’ ol Carpre, ‘is áil dam-sa co fessur cindas beo itir gáethu & báethu, itir gnáthu & ingnathu, itir senu & ócu, itir engu & anengu.’
‘Ní hansa,’ ol Cormac.
Ní ba rogáeth, ní ba robáeth, ní ba roúallach, ní ba dimbrígach, ní ba romórda, ní ba robecda, ní ba rolabar, ní ba rothó, ní ba rochrúaid, ní ba rothimm, Dia mba rogáeth, fritotsáilfider, dia mba robáeth, nottogáethfaider, dia mba roúallach, notdimdaigfaider, dia mba robecda, bid dígráid, dia mba rolabar, bid dérgna, dia mba rothó, nitsúilfider, dia mba rochrúaid, fordotbrisfider, dia mba rothimm, notdreisfider.
‘Cest,’ ol Carpre, ‘cindas nombeo?’
‘Ní hansa,’ ol Cormac.
Ba gáeth fri gáis ar ná rottogáitha nech i ngáis, ba úallach fri úaill ar ná tucca nech crith fort, ba becda fri becdataid a ndéntar do thol, ba labar fri labra.
ba tó fri tói i n-éitsider aisnéis, ba crúaid fri crúas ar náchattarda nech i n-éislis, ba móeth fri móithi ar náchatrochru cách.
Cormac beos roráid inso:
‘Gáeth cách co reic a forbbai, báeth cách co lóg tíre, cara cách co fíachu, rechtaid cách co lelbu, súanach cách co clemnas, ferach cách co cresine, sochlu cách co áir, brugaid cách co eitech, fénnid cách co trebad, amos cách co árus, sochonn cách co meisci, codnach cách co feirg, sognaid cách co fuichecht, sobraig cách co altrom, rúnaid cách co ugra, urraid cách co fócra, fáilid cách co dona, dána cách co hetech, troigthech cách co cairptech, cáid cách ceól co cruit, sochraid cách sona, dochraid cách dona, milsem codalta freislige, milsem cormae cétdeoch, milsem ceól ceól i ndoirche, milsem lochta airigid.
Duine óc sochoisc umal erlataid bus léir cubus & cobais, bid cóem a óitiu, bid sruith a sentu, bid fír a briathar, bid cáid a forgnúis, bid úasal cid ísel, bid sen cid óc, bid maith a forcenn la Día & duine.’
‘A húi Chuind, a Chormaic,’ ol Carpre, ‘cate forus cuitbeda la Féine?’
‘Ni hansa,’ ol Cormac.
Fer sotal im gáis, im dán, im thocad, fer suirig míadach máithmech, fer lesc lond timm teichmech, fer báeth borb brasbríathrach, fer fergach forránach forsmachtach, fer neóit anfossaid étaid ‘coirpetae ecal ocal opunn anfaitech ansercach anraitech imda andíarraid.’
‘A húi Chuind, a Chormaic,’ ol Carpre, ‘cia mesam comairge?’
‘Ní hansa,’ ol Cormac.
‘Comairge béldub becenech renas a grúaid & a glún & a lám & a chích & a chride & fír a chlainde & a cheneóil & a gaisced.’
Is lomm a díre, is toll a eneclann, is prap a persannacht, is gerr a chuire, is seng a snádugud, ní lugu a lám nách a ordan, is fúathledb genaige a delb fiad cach duine, is cuitbide cennísel sechip maigen imté & i mbé.
‘A maic, ma contúaisi frim,’ ol Cormac, ‘is é mo chosc duit:’
Ní bad rechtaire duit fer co célib, ní bad tairbertaid duit ben co maccaib & daltaib, ní bad rannaire duit fer ilmíanach, ní bad muilleóir duit fer ilfuirig, ní bad techtaire duit fer lonn dothengthach, ní bad foss duit fer lesc geránach, ní bad rúinid duit fer labar, ní bad dáilem duit fer somesc, ní bad dercaid duit fer drochruisc, ní bad doraid duit fer serb sotal, ní bad brethem duit fer condarcell, ní bad túisech duit fer cen eólus, ní bad cenn athchomairc duit fer dotcadach.
‘A húi Chuind, cid buidre lat rochúala?’
‘Ní hansa.’
Trú cusa mberar robad, nech ara condegar ní nád cara, risi mná báithe.
‘A húi Chuind, cid as dech do ráithib?’
‘Ní hansa.’
Gem cáin cuisnech, errach tirim gáethach, sam tur frossach, fogmar tromdrúchtach torthech.
‘A húi Chuind, cid mesam lat rochúala?’
‘Ní hansa.’
Égem iar ngalgait, cnet galair, banugra eter dá fer.
