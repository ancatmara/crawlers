Comthoth Lóegairi co cretim & a aided adfét in scel so
Baí comthinol fer n-Erend hi Temraig i n-amsir Lóegaire meic Neill.
Is de im boí in comthinol sin occo im dála na creitmi.
O desid iarom ógi na cretmi la firu Herend & o ro pridcastar Patraic soscela dóib & ro sáraiged Loegaire cona drúdib hi fertaib & hi mírbailib dermáraib do neoch doróni Patraic hi fíadnaisi fer n-Erend.
conid íarom ro chreti & forusestar Loegaire ógréir Patraic.
Ro luic dano in talam Loegaire druí tria brethir Patraic conid na chend chacait na huli coin tecait hi Temraig Asrochongrad iarom o Loegaire formna flathi fer n-Erend do thudecht i n-oenmagin fri hóentaid n-imacallma im chorus a mbescna & a rechtgai Dochós uadib co Patraic co tudchised don dáil A llathe didiu re tichtain do Patraic cucu immusnarlasatar fir Herend etorro monetir.
Ceist or Loegaire friu cid as andsam .i. dolgi lib ro pridchastar in clerech dúib.
Ni handsa.
cáin dilguda or siat.
ár ond úair gébas cach duni céill for dilgud dó aneich dogéna di ni bia commus for foglaid de sin & genaid .i. gonfid cach fer araile ár nibá hecal leis a aitber fair Ceist didiu cid dogénaid fris sin or Loegaire.
Cade do airlisiu immi ol íat.
Is ed arric mo airse de ol se masa chomarli libsi .i. fromthar a aicned fessin ocaind immon ní ro forcan.
.i. gontar nech dia muintir ara bélaib.
mád día loga bemitni fora breith.
mani loga im ní bemni forsind recht sin.
Ro sudiged didiu a comarli Loegairi & fer n-Erend fer .i. Nuadu Derg dalta Loegairi iss e ros gon.
sainrodach do guin ind arad boí ar bélaib Patraic amal tísad isin dáil.
Dorigned iarom samlaid.
Iarsindi didiu ro bíth in fer do muintir Patraic ara belaib oc tairléim dó asa carput.
Dorecacha Patraic dochum nimi ar ba hand boí a socraiti.
La sin ro gab crith & talamchumscugud mór insi Herend & a firu & ro lá in slúag boí isin dáil tara cend & ros gab crith & ómun dofulachta & doronait marbtís máirb La ssin didiu slechtais Lóegaire co dutrachtach co formnu fer n-Erend do Patraic.
Ainmne ainmne a Patraic oldat fir Herend ro pridchais dilgud tabair dilgud dún.
Tuc iarom Patraic óg ndilguda dóib.
Gabthus iarom Lóegaire ainmchairdine Patraic and sin & bennachais Patraic hé & a síl.
Tabair tra oldat fir Herend fri Patraic comarli dún immon ni sea .i. im cangin dilgotha cid dogénam immi.
arin caingen forsa tairisfe ocainni innossa for siat is fair bías túath & eclas. dano ol fir Herend recmaít a les sudigud & ordugud cach rechta lind cid i n-ecmais na caingni sin.
A dénam samlaid ol Patraic tasfenad cách a dán hi fíadnaisi fer n-Erend.
Is ans sin trá tarchomlad cach óes dána i n-Herind cor tasfen cách a cherd fíad Patraic & fíad firu Herend.
Rocurit dano a forbonna and sin úadib & ro córaigit ina téchtu.
Do Dubthach macú Lugair dano ro herbad coceirt a mbreth íarna bennachad do Patraic & íar senad a gena co tanic rath in Spirta Naim fair.
Conid hé ro taisfen filidecht & brethemnas & recht fer n-Erend olchena hi fíadnaisi Patraic.
Nonbur airegda ro boí ocond ordugud sin.
Patraic & Benen & Cairnech o eclais .i. tri epscoip.
Loegaire mac Neill rí Herend.
Dáiri rí Ulad & Corc mac Lugdech ri Muman na tri ríg.
Dubthach macu Lugair & Fergus fili & Rus mac Tricim sui berla Féni.
Is ed trá arrícht occo and sin im dála dilgotha .i. in bibdu & in cintach na chinaid & logad da anmaim .i. aithrigi do lecun dó & cen logad día churp .i. bás d'immirt fair.
Ro ordaigset dano fir Herend a nemthiu and sin .i. cloc & salm do eclais.
Geill do rígaib.
Trefoclae techtae do filedaib.
Aitgabáil do fennethaíb.
Ni tabairthe tra co tanic Patraic erlabra acht do tríar .i. fer comcni cumnech díambad eól fresneis & aisnéis & scélugud.
Fer cerda fri molad & aír.
Brithem fri brithemnas ar roscadaib & fasaigib.
O thánic Patraic im is fo mámmus atát nahí seo .i. do fir in berlai buain .i. inna canoni naími.
Boí Loegaire trichait mbliadna iar sin i rrigi Herend hi comling fri Patraic & bá do réir Patraic chena boíseom.
iarom Loegaire slogad co Laigniu do chuincid na boromi foraib. Ro thinolset Lagin & doratsat cath dó & maiti for Loegaire in cath .i. cath Atha Dara.
Ro gabad Loegaire sin chath & dobretha ratha fri Laigniu .i. grían & esca usci & aer.
lá & adaig.
muir & tír.
conna íarfad in mboromi céin bad beó.
Ro leced ass íarom.
Is ed tra ro tairngired do Loegaire combad eter Erind & Albain fogebad a aidid conid de sin na deochaidsium muirchoblach riam.
tra Loegaire doridisi slogad már co Laigniu do saigid na boromi faraib. Ní thuc im a ratha di oid.
O ranic iarom Grellaig n-Da Phil for táeb Chassi i mac Maig Liphi eter na dá cnoc .i. Eriu & Albu a n-anmand atbath and sin ó gréin & o gaith & ona ráthaib archena.
arní laemthe tudecht tairsiu isind amsir sin. conid de sin asbert in Atbath Loegaire mac Neill for táeb Chassi glas a tír.
Dé adroegaid raith tucsat dal báis forsin ríg In cath i n-Ath Dara déin i rragbad Loegaire mac Neill. násad fír na ndúla De?
iss ed ro marb Loegaire.
Tucad dano corp Loegairi anes iar tain & ro hadnacht co n-armgasciud isin chlud imechtrach airtherdescertach rigratha Loegairi hi Temraig hé & a aiged fodes for Laigniu oc cathugud friu ar ropo námasom na bíu do Laignib.
Ba sí dano ráith Loegairi Tech Midchúarta in tan sin & is airi conaitechsom a adnacul and.