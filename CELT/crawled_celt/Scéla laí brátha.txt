Scéla laí brátha inso sis.
D IA do bennachad na n-éstidi uli tabrad cach óen díb fó leith a menmain & a innithim co dícra fri scélaib laí brátha .i. amal ferfas in Comdiu fáelti frisna náemaib & frisna fírénaib do aittreb na flatha nemda.
amal ferfas im anfáelt frisna pecthachaib & frisna hanfírenaib oca n-innarba i n-iffernd.
Isu Crist mac Dé bi slánicid ind ule domain in tres perso na deachta úasli as chomsuthain & as comfolbthaide dond athair & don spirut náem.
iss e ro ráid na scéla sa gair bic ríana chésad do folsigud na tuarascbála bias do féin i lló brátha cona nóemaib & cona fírénaib.
do nertad a apstal & a descipul.
nachas ragbad torsi día chessadsom.
arrofitirsium coro chomacsig amser a chesta. Matha mac Alphín suí Ebraidi indara fer déc ro thog Ísu na muinterus in cethramad fer ro scríb in soscela comdeta iss é ro scrib & ro lesaig na scela so lathi bratha.
mar rochúala a bélaib a mágistrech .i. Ísu co farcaib hi cumne cond eclais co n-ebairt fón n-innasa.
In tan doraga mac Dé & duini i n-óenpersaind.
co n-onóir & co míadamla.
a ule aingil malle fris.
suidfid in tan sin fora chathair rígda & for sossad a míadamla.
tinolfiter and sin na huli daine na fíadnaisi & dogéna a ndeligud & a terbod iar tain.
Ordaigfid ém a nóemu & a firénu dia deis.
Ordaigfid im na pecdachu & na hanfírenu di chlé.
Is and sin atbéra in rí dond fairind beti dia deis.
Ticid a bennachtnachu selbaid flaith m'athar ro fuired dúib o thosuch domain.
Úair ro ba i ngorta & doratsaid bíad dam.
Ro bá i n-ítaid & doratsaid dig dam.
Ro bá i rríchtain a les tigi aíged & doratsaid aigidecht dam.
Ro bá cen etach & doratsaid etach dam.
Ro bá i ngalur & tancabair dom torroma.
Ro ba i cumriuch & tancaibair dom thúaslugud & dom fortacht.
Is and sin doberat na fíreóin in frecra sa for in Comdid.
a thigerna for iat cuin atchoncammárni thú i ngorta li n-itaid & doratsam biad & dig dait.
Cuin atchonnarcmár i rríchtain a les tigi aíged lcen etach tú & doratsamar aígidecht & étach duit.
lcuin atconcamar i ngalur li cumriuch thú & táncamár dot fis scél & dot fuaslucud.
Is é seo im frecra dobéra in Comdiu forsna fírénaib.
Cach tan ar se dorónsaith maith arna bochtaib im anmumsa is foromsa dorónsaid.
Is íat sin trá sé hernaili na trócairi o cennaigther ind flaith nemda.
Is iat na sé dorsi glainidi triasa tic solsi in bethad suthain isind eclais.
Is iat sin na sé cémend iarsa frescabat na naím & na fíreóin dochom nimi.
Athbéra in Comdiu dano cid dond fairind beti día chlí in n-athesc n-acarb n-adúathmar sa .i. don lucht náro chomaill a thoil & a thimna.
is ed atbera fríu oca cur i n-iffern.
scuchaid dím a mallachtnachu & ercid isin tenid suthain ro faíred do Díabul & dia drochmuintir.
úair ro bá i ngorta & i n-ítaid & ni thardsaid bíad ldig dam.
Ro bá i rrichtain a les tigi aíged & étaig & ni thárdsaid aígidecht létach dam.
Ro bá i ngalur & i cumriuch & ní thancabair dom fis scél ldom thúaslucud Is and sin dobérat na hecrabdig in frecra sa for in Comdid.
A thigerna for siat cuin atconnarcmárni i ngorta.
li n-ítaid li rríchtain a les tigi aíged.
lcen étach.
li ngalur li cumriuch.
na dernsamar timthirecht & umallóit duit.
Is and sin dobéra in Comdiu frecra forrosom.
Cach tan for se na dernsaid maith ar na bochtaib imm anmaimsea is foromsa na dernsaid.
Is íat sin tra sé nechi airegda triasa n-insaigther iffernd.
Sraínfitir tra iar sin na hanfíreóin hi péin iffirn & isin todernam suthain.
Ragait im na naím & na fíreóin isin mbethaid suthain do aittreb nime malle fri Dia cona ainglib tria bithu sír.
Cesnaigthir isin scriptúir naím can asa targa in Comdiu do fugiull brátha.
Ocus cinnas doraga ocus cid ara targa.
De nim trá co denim doraga in Comdiu do fugiull brátha mar demniges in rígfaith Dauid mac Iese.
Innas im doraga demnigid in fáith cétna & iss ed atbeir.
Bid follus ar sé doraga in Comdiu dond fugiull & nibá toíthenach.
Biaid dano tene mór ar lassad na fíadnaisi & ainbthiní dermár imme di cach leith.
Is aire im doraga in Comdiu dond uugiull do mes for in ciniud ndoenna eter bíu & marbu.
mar atbeir in rigfáith cétna.
Tinolfaiter ar se muinter nime & talman hi fíadnaisi in Chomded i llo brátha.
Is demin dano co ndingniter cethri budni don chinud dóenda i lló bratha.
Buden ém dib dogentar do mes & ragait aithle a mmessa dochom péné & todérnama.
Is friuside atbéra in Comdiu in n-aithesc n-adúathmar so oca n-innarba uad.
Scuchaid dím a mallachtnachu isin tenid suthain ro faíred do Díabul & dia drochmuintir.
Is iatside na comallat o gním in maith gellait o bélaib.
Is é ainm na fairnIsin isin scriptuir.
mali non ualde .i. uilc nach adbulolc.
Buden aile díb na dingentar do mes acht ragait fó chetóir cen mesrugud etir forro dochom n-iffrind.
píanfaitir iar sin tria bithu na mbetha cen trocaire Dé dia fortacht ár ní thabratsom smacht lrecht ríagail ar denam a peccaid & a ndualach hi fus.
acht cach olc as mó ro fétat do sárugud Dé & daíne iss ed dogniat.
Is é ainm na budni sin.
mali ualde .i. a n-as mesu don chinud dóenda Buden aile díb dognetar do mes & ragait a aithle a mmessa dochum focraice.
Is iatside dogniat i fus aithrige ndichra tria chongain cride.
lesaigit a n-ulcu remtechtacha tria sualchib & caíngnímaib.
dano doberat almsana bíd & etaig dona bochtaib i n-onoir in Chomded.
co ndíchletside na pecda doronsat ríam.
connach cumnig in Comdiu dóib thall na hulcu dorónsat i fus.
Is frisidi atbéra in Comdiu i llóbratha ica ngairm chuce dochum nime.
Taít innossa a bennachtnachu do aitreib na flatha nemda.
Is é dano ainm na budnIsin isin scriptuir naím.
boni non ualde .i. mathi nach adbolmaith.
Buden aile im díb na dingentar do mes.
acht ragait fo chetóir cen mesrugud etir dochum nimi.
focraici fororda.
Is leoside nach leór di maith comallud na nn-erailend in scriptur díada forro do denam co tuillet triana sualchib & triana caindu hféin sin.
co ndénat ni as mó de maith andas a n-e ailter forro isna timnaib díadaib.
Is dóibside d gellas & tairngires Isu in mórmaith seo n-nister isin tsoscéla co n-ebre friu oca n-ascin o chuce i mmórchomdáil laí brátha úair foracsabairsi foromsa ar Ísu cach maith ro boí ocaib isin tsáegul & tancabair im muinterusa & im chomaitecht.
taítsi innossa chu co mbethi malle frim for díb rigsudib déc cen mac gud foraib.
is sibsi oc mes in chiniuda dóenna.
do aitreb iffirnd tria bith sír.
Ocus it é beti i scoraib & i llongphortaib Diabail.
Ocus scérait fri airfitiud in domain deo ro charsat.
Ocus fri gnúsib muintire nime.
 .i. na n-aingel & na nóem & na firen.
armbith dóib míle bliadna i tenid bratha. aris é sin ré lathi bratha mar innisit trachtaireda na canoni noími. Nibá sóinmech thrá a sét na pectach sin.
ni faigbet dig na biad.
acht sírgorta & roítu & rouacht.
Is ed bertair iar sin do taig Diabail co fogur derchaínte co tromosnadaib sírrechtaidib.
Bid trúag gáir & núall golfadach & éigmech.
bron & basgaire.
na túath pecdach and sin ica tarroing dochum pene iffirnd.
Acht bid hísin in mallaithrige cen greim ar ni chluinfider a ngudisium and sin.
Úair naro foichlitar ar thus céin ro bátár hi fus hi comaitreib a corp & a n-anmand.
Iadfaitir and sin tri glais na pecthach .i. iadad iffirn tria bith sír forru.
íadad a sul frisin ndomun dia tartsat grád & iadad na flatha nemda Suidfit iar sin sudi nemthrócar for richessaib rothened ar bélaib ríg na claíni i nglind na pían airm i mbiat dóib todérnama tromma .i. bás cen betaid.
tene dorcha.
bethu brónach toirsech salach inglan.
airm i mbiat ilchoin géra cicara.
cróesmóra clúaslethna ingnecha crobgéra a ttóebaib.
Ocus loscind géra garba oc imesorcain.
Ocus nathracha nemnecha imlúatha im chuaird cathrach Díabail.
Ocus leómain lonna letarthacha.
Ocus ilar na ndubdlúm & na ndublúachat.
airm i mbiat eóin etecha ingnecha ágmara iarnaide.
Ocus brenlocha ainbthencha úara iffernaide.
Tenti dorcha oc sírloscud.
Lecca derca fo chossaib.
Claidib ic cirriud.
Cait ic scripad & ic dercad.
Demna ic píanad.
Créchta cen leges.
Lassar cen díbdud.
Gabáil for tengthaib.
Tachtad ar brágtib.
Búadred ar cennaib.
Iachtad & gabáil ar gothaib.
Glassad ar bonnaib.
airm i mbia fri taíb cach uilc in pheist irdairc úathmar ilchennach co rubnib riches rúad.
Ní dia tuarascbáil .i. cet muinel furri & cét cend for cach muineol.
coic fiacal cach óenchind.
cét lam & mbas for cach láim.
n-ingen for cach bais.
airm i mbethir cen chóemu cen cardiu i n-ítaid i n-acorus i rrouacht i rrothes.
i n-esbaid cach mathiusa & hi comlaintius cach uile.
i n-eontaid esóentad demna & muintiri iffirn.
Bíaid dano and sin mairg & íachtad.
gol & egmech.
cnet & grechach.
cach óenbeoil.
mallacht cen chumsanad ona pecthachaib fora n-apaid .i. for Díabul.
ariss ed dosbeirsium ic fulang phéne cach olc dorónsat triana aslachsom. Ocus mallacht dano úadsom fora manchaib imme .i. forsna pecdachaib ar is moti a píansom féin cach olc doronsatsom triana aslom forro oc aslach cach Is adúathmar im & is granna in carcar sin dorigni in Comdiu do Diabul cona demnaib .i. iffern.
Is ísel tra & is domain a sudigud.
arcia no léicthe cloch mulind i mbélaib iffirn. ni mó indá hi cind míli bliadna rosesed a ichtur.
Ude anma dano iar techt a curp fri ré trichat bliadna o úachtur coa íchtur.
mar as chétfaid díarailib.
Is daingen a himtimchell na carcrach sin.
Is aigthech úamnach.
gaibthech golfartach.
Is dorcha dubgranna a chróes Is all do thimarcain cach anma phíantair.
is bréo do loscud.
israigell do esorgain.
is fáebur do athchumma is adaig do erdallud.
Is dethach do muchad.
is croch do phíanad.
Is claideb do dígail.
is arm úathmar do guin & do letrad.
is buriud pían.
is rubne todernam.
is bádud is plágud.
israínud.
is brúd.
is linud.
is tragud.
is dód.
is leód.
is loscud.
islucud.
is ard.
is isel.
is roúar.
is rothe.
is cumung is farsiung.
is mór bréni a brothgaile.
Cid tra acht dia curta nech i secht n-áesaib.
co mbeth míle bliadna in cach aís díb ní mó andá óenmad rand fichet olc n-iffirnd no innisfed.
Acht it íat sin chena prímthesmalta iffirn cona phíanaib.
Ní mó chin for talmain cid árdrigi in domain o turcbáil co fuinud no beth acci.
díambá hadba ind adba sin & día mbia i ccinniud aittreib na carcrach sin.
Gairmebtair im co somíad.
co n-onóir.
co n-airmitin.
na naím & na fíreóin ro chomailset timma in Chomded & a forcetul.
isin bethaid suthain for deis Dé tria bith sír.
 .i. lucht na censa & na hálgini.
na déirci & na trocairi.
cach caíngníma archena.
Lucht ógi & athrigi & fedba irescha ar Dia.
Is and sind bias tairm adbul & fogur dermar na n-anmand nglan ic céimnigud for deis a rrig & a tigernai issin flaith nemda i nggradaib ríg nimi & talman & iffirn.
Airm i fil in tsoilsi doróisce cach soilsi.
can tairthim.
cen turbrúd.
cen dorchataid.
Bethu suthain cen bas.
nuall faelti cen torsi.
slanti cen galar.
óetiu cen sentataid.
síd cen debaid.
sáime cen dóinmige.
saire cen sáethar cen sním.
cen ocorus bid létaig lcotulta.
naími cen ais cen ercra.
Óentu Solusta aingel.
airera parduis.
fledugud cen túrbrúd eter noi ngradaib aingel & nóemthuath ríchid.
noemairechtaib in ríg roúasail.
eter náemtlachtaib spirtáldaib nimi.
étrochta gréne.
hi flaith aird úalail adamraigthi.
chaim chóir chumtaigthi.
móir mín milidi.
sair sáim sorchaide.
i mbrugib ríchid.
i sostaib aíbnib.
hi cathaírib órdaib.
i llepthaib glainidib hi sostaib argdidib.
i sudigfider cach óenduine ara mmíad & ar dliged & ara sognim fodéin.
Is diasneti im farsinge & lethet na flatha nemda.
arin t-én as luathiu lúamain for bith ni tháirsed dó tóichell ríchid o tossuch domain coa dered. Is adbul dano a suthaige & a solsi.
a chaime & a chobsaide na cathrach sin.
A sámi & a somilsi.
a fostacht a logmaire.
a rrédi a rruthnigthi.
a glaine a grádmaire.
a gile a ceólmaire.
a naími a níamglaine.
a haille a hailgine.
a hardi a hetrocta.
a hordan a hairmitiu.
a lánsíd a lánóentu.
ni túalaing trá nach ndúil in chétmad rand do tuarascbail mathiusa na cathrach sin d'innisin.
Acht ammáin is ferr in becan sa díb d'innisin indá beith hi tast.
Mogenair im bias co ndegarliud.
co ndegnimaib & berthair do aittreb na cathrach sin i llo brátha.
ár bíaid tria bithu cen chrích cen forcend.
i n-óentaid na hecailsi nemda & talmaide.
I n-oentaid úasalathrach & fádi apstal & descipul Ísu Crist.
nóem & nóemog in domain.
aingel & árchaingel in Chomded.
isin n-óentaid as uasliu cach n-óentaid.
I nn-óentaid na nóemtrinoti úasli Athar & Meic & Spirta Naím.
