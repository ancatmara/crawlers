Betha Adamnáin
In Spirut Náem an spiorat do-rósce cech spiorut in spirut ro inshorchaidh ind Ecclas cechtarda ó rath eccna ocus fáistine is é in spirut-sin do-rinfidh na briathra-so tré fher ind raith Dé tré Iob fochaidech dicens:
‘Accinge sicut uir lumbos tuos’
id_est as do moladh ind náeimh-sin at-bert Dia fri deamon:
‘Prius uobismetipsis luxuriam restringite et tunc de uobis aliis bonorum operum exempla monstrate’
Sochaide trá do náemaibh ocus fírénaibh eter fhetarlaic ocus núfhiedhnaisi ro comaillsiot an foircetal-so id_est ro fortamlaigset ocus ro c hengailsiot a colaind ocus ro foillsicchsett desmerechta imdha a ndeggnímh do thuathaibh ocus eccalsaibh amhail ro comaill in ruithen & in lasair & an lia lógmhar ocus ind lóchrand laindrech dia t há líth ocus foraithmett i n-d-ecmaing na rée-si ocus na haimsire
an t-uasalshaccart náenh int-í Adamnán
Is ann iarum innister a accalaim ocus tuidhecht ina gnúis dáenna don demon d'ionnsaige Adamnáin ar dáigh ro timoircsett fair ar éiccin fir Muman tíchtain go hAdamnán ocus is amlaidh táinic co cestaibh imdaibh
Óen dinaib cestaib:
In i cruth fa i n-éccruth im-roimadhair diabhal ocus an tré fhios fa in fo anfis im-roimadhair Adam?
‘Is esamain’ ol Adamnán
‘Ná machtnaig’ ol int ócclach ‘eolach no-t-accaillenn ar ro bá-sa hi fiadnaissi in chutma’
No-n-déca Adamnán go ferccach ocus do-beir airrdhe na croiche ina acchaid fo chéttóir
La sodhain do-c huaid ant imnedach as a radharc ocus fáccbaidh a bréntaidh isind airecht; cotn-aithgheóin in sluagh uile ba deman i ndeilbh duine do-luidh do sháobhadh ina sluagh
Ocus ro móradh ainm Dé tréna díchur do Adhamnán
Fecht n-aile do Adhamnán hi rígdáil Chonaill & Choirpre occ Ess Ruaidh oc dénamh a chána
Do-táet rígdamhna meic Anmirech id_est Flannabra mac Cumasccaigh — co mbanchimid lais i n-ergabháil iar marbad mná — i réir n-Adamnáin et frisin clérech:
‘Beir fírbreth forsan mnaí-so iar marbadh na mná ele’
Adamnán ocus táinic a losi:
‘Cidh a n-aill at-chíther duit acht a marbad?’
‘Cia no-s-mairfe’ ol ind ócclach?
‘Neach ná rucc máthair’ ol Adamnán
‘Meisi sin’ ol ind ócclach ‘ar ní genemoin eter ro buí damh acht tré thaobh mo máthar amach do-mm-uccadh iarna hécc’
‘Ní fettar-sa in frithriaghail hí-sin’ ol Adamnán ‘acht araide ro sáer Dia an mnaoi ocus ní ragha-siu cen indeachad ar at-béla fodén co roluath ocus ní gébhthar rícche uait ocus ní bia cethern bus lia cóiccer la fer dot chiniúl co bráth’
Tall dna Adhamnán ríge ar cloinn Dúngaile meic Éládaicch do Cheniúl Láeghaire ocus do-s-rat do mac Fhergusae meic Ailella ríg Ua n-Eachach iar comluighe fo láimh Adhamnáin
Tall dna Adamnán ríghe ar Íorghalach ua Conaing cona chloinn ar orccuin Néill meic C hernaigh tar sárucchad n-Adamnáin
Ro hescongradh la Fínnachta mac Dúnchadha ríg Temrach comsháeire fherainn Choluim Chille fri ferann Páttraic ocus Findia ocus Ciaráin id_est a tuidecht fo dáeire
At-fiedar do Adhamnán inní-sin ocus nírbo chóir fiadha ar do-ratsat fir u Érenn sáere a fheraind do Chola i m Chille ar fhebus a cheniúil sech cech náemh i n-d Érinn
Adamnanus:
‘bidh gairitt a sháeghal ind rígh las ro-hescongradh ocus gonfaidher i finghail ocus ní bia flaith dia cheniúl go bráth ocus ní bia a chomainm i rígi Themrach’
Ocus for-cáemhnacair samhlaidh uile
Adubairt Conall Oircniuch mac Congaile rí C heniúil Maine nát gébadh cáin n-Adamnáin
As-bert Conla a bráthair:
‘diamadh meisi budh rí no gébainn an cáin’
Ba cuitbiudh la Conall inn sin ar dínnimecht a bráthar
As-bert Adamnán:
‘bidh gairit sáeghal Conaill ocus bid aidhidh chonna no-n-béra ocus ni bia flaith Tethba uad co bráth ocus bidh flaith Connla mac Congaile & bidh uadh gébhthar an flaithius mani t hí frim chom fh orba-so’
Ocus for-cáemhnaccair samhlaidh
Tall dna Adamhnán ríge ar Chathusach mac Echuch ar rígh Dáil Riada & ar a chloind co bráth
Tall dna Adamnán ríghe ar Fhlaithbe do Cheniúl Mac n-Erca for hUíbh Fhidgenti ocus ara chloinn go bráth ocus do-s-ratt do Cheniúl Laippe do hUíbh Eachach Muman ar orguin dó Dúngaile meic Fhercchusa
Fecht ele do-luidh Adamnán i crích Laigen do chosnum Laíghsi Telchae Bregmann fri muinntir Glinne Dá Lacha
Cellach mac Gerthide ba rí la Laighniu ind sin
Dubh Guail ba hab G hlinne Dá Lacha
Luidh Adhamnán i telaigh c hNí érracht nech díbh reme ar adubairt ant airchinnech nírbo chóir dó éirge ré n-Adamnán ar epscop eisiumh ocus saccart Adhamnán
As-raracht reme-sium Murchad mac Brain
Óicthigern sidhe inn sin
Is-bert Adamnán friu:
‘Ní humhal ro bábair rim cen érghe rónn sech ní béraidh cen folaidh
Int epscop cétús ná hérracht fri humhalóit as-ré fri dénam cuil rodochraidh ocus feidhlidhfid isin chul-sin co laithe a bháis ocus at-béla eter dí láimh merdricche sech ní ba i muigh ní ba hi taigh ocus bidh iffernach ocus ní ba c hian cucai
In rí dna ad-ré-sidhe asa rícche riasan fhior as-raracht reóm-sa id_est Murchadh mac Brain’
Ocus as-bert fri Murchad ar it-ressiudh lais ar no muirfidhe dia n-anadh isin telaigh
Do-c huatar Laigin go Murchad & ro-n-rígsatt ocus do-luidh Cellach for longais go Conghal mac Fercchusa ríg Temhrach
Luidh Conghal la Cellach for Laighniu co sluagaibh Ua Néill co mboí i Fornocht
Do-luidh Adamnán a crích Connacht co mbuí isin telaigh-sin occo
Is-bert Adamnán fri Congal co ná dernadh rí do Chellach tar t hurthughad n-Dé ocus tar a thurthughadh-som
Is-bert Congal do-géndais caingni na n-ecclas do réir Adamnáin ocus ba leis-siumh suidhiucchadh in rígh ocus na tuaithe
As-bert Adamnán:
‘Ar aí-sin ní ba rí Ceallach ocus nocha bia flaith dia cheniúl for Laighniu co bráth ocus bid mesa 'sa mesa cech fer i ndiaigh alaile dia chloinn’
As-bert dna fri Conghal mac Fergusa:
‘Ní bat rí ó’ niu amach ocus nícon ricfa do thír fén i mbethaid ocus no-t-bérae dienbás ocus ní b hia flaith uait co bráth
Ocus for-cóemnacair huile amhail as-bert Adhamnán
Fecht do Adhamnán oc timchelladh relce i Toraig
Ro déch in náemh ocus sénais in relicc ocus as-bert:
‘Atá corp mná toirrchi isin relic ocus erchóidech donaibh náemaibh a bith innti ocus is ed ind so a lligi; taithmighidh ocus beiridh libh i tráigh in mara’
‘Atát dna’ ol Adamhnán ‘cethrar isin relicc dia cuingitis for Dia tír don fhairrge fil eter Thoraigh ocus tír nó comgabháil ind nimhe don talmain dia táethsadh fair do-génta forro’
Do-lotar Saxain Tuaiscirt dochum n-Érenn go roindirset Magh m Bregh go Belach n-Dúin ocus berait bratgabháil móir do fheraibh ocus mnáibh leo
Gádatar fir u Érend Adamnán techt for iarrair a mbraitte dochum Saxan didiu Adhamnán do iarraidh na braitte
Fo-ceird i trácht romra
Fotta a tráig-sidhe & luath a thule
Is í a luas; each as deach i Saxaibh fo degmarcach ocus a chúl fri tuind an tan gaibhes tuile as infhechtain bérus a marcach i ttír for snámh ara fott ina trágha ocus ar luas ina tuile
Nír léiccsiot iaramh Saxain Adhamnán i tír isin trácht
‘Tailcidh bar ccurcha isin trácht’ ol Adamnán fria muintir ‘ar as do réir Dé atá a muir ocus a thír ocus ní cumangar ní sech Dia’
Do-rónsat an chléirigh amal at-rubrudh Do-bert Adamnán riabh cona bhachaill imna curcha ima cuairt ocus téchtaid Dia an trácht fona curchaibh ocus do-róine múr n-ard don muir impu co mba hinis i mbátar ocus luidh an muir goa críocha seci ocus ní roerchóittedh dóibh
Ót-chonncatar Saxain in mírbal rómóir-sin ro-s-gabh crioth ar oman Adamnáin & do-rattsatt a óghréir dó
Ba sí riar Adhamnáin óghas na braitte do thabairt dó ocus cen Saxain ar creich i n-d Érinn co bráth
Ocus rucc Adamnán ógus na braitte ar cúlaibh
Fecht do Adamnán i n-alaile laithe domnachda isin raind tuaiscertaigh Maighe Bregh id_est i n-hUíb Mac Uais Is ann sin tuccad dó céd cáerach mbruite ocus cú ettorra dna arna bruith
Ro ráthaigh Adamnán tré rath an Spiraitt Náeim in coin eter na cáerchu
Ocus at-bert frisna biatacha:
‘Cia uaibh tucc d húinn in c hoin iter na cáer-chu’
Do-ratt cách díbh fo leith a luga nárbo hé
Adhamnán frisan coin:
‘I n-anmain an Choimded éirigh co lluath ocus foillsich dúinn do thiccherna’
At-racht an chú fo chétóir la bréithir n-Adamnáin & ro ling for a ticcherna ocus do-ratt fri lár
Ro fiarfaigh Adamnán don fhior:
‘Cia líon ro bábhair oc dénam in gníomha uccat’
‘Ceathrar do Uíbh Cuirb’ ar int ócclach
Et Adamnán aga mallachadh:
Mallacht inntu ocus impu — ata-cuird do-das-biur a hUachtar Aird — for hUíbh Cuirp
Ocus as-bert nád racchadh a cciniudh tar cethrar go bráth
Fecht do-breth corp Bruide meic Bile ríg Cruithneach dochum n-Íae
Ocus ba sáeth ocus ingar la hAdamnán a écc
Ocus as-bert ara tabharthae corp Brude cuccae hi teach ind oidchi-sin
Frithairidh Adhamnán ocin corp co matain isin tech-sin
Isin matain arabhárach an tan ro gabh an corp gluasacht ocus a shúile d'ersluccadh is ann táinic araile cráibhdhech dochonnercil co dorus an tighe & as-bert:
‘Mása dóig todiúscad marbh di Adhamnán at-berim co ná dingentar appaidh do nach clérech do-rega ina inad mina todiúsca marbu’
‘Atá ní do dligudh ann’ ol Adamnán
‘Mása chóra didiu tabhram bennachtain forsin corp-sa ocus i n-anmain Bruidi’
Ro faíd doridhisi Bruidi a spiorat dochum nimhe co mbennachtain Adamnáin & sámhtha Íae
Is and as-bert Adhamnán:
Mór do ingantu do-gní in rí génair ó Muire betha Scuabán i m Muili écc do Bruide mac Bile
Is annamh iar mbeith i rríghe thuaithe ceppán caue crínn dara im mac rígh Ala Cluaithi
Fecht ele do Adhamnán i n-hÍ trí lá ocus teora oidhchi i n-d-óeine ina thigh fhordúnta cen toidecht 'na mainistir
Luidh huathadh forbthi don ticch dús cionnus ro boí an cléirech
Ro déchsat for toll na heochrach co n-f acatar in mac mbecc roálainn i n-d-ucht Adamnáin
Ro buí dna Adamnán occ búidhe frisin náeidhin co mbo derbh leo ba hé Ísu do-luidh i ndeilb náeidin do airphetiud Adamnáin
Fecht ele di Adamnán i n-hÍ do-breth corp don innsi
Bentar clocc ann
Tiagait uile ara chenn acht Adamnán
Ó ráncatar an muir at-racht asa churach gaimhin ocus as-bert friu:
‘Ba córu d húib fer léiginn do chuinghidh dom accallaimh-si inás toidheacht ar mo cheann dom adnacal’
Ocus do-rat cestu imda incchantu dóibh ocus rucctha go hAdamnán ocus ro érnestar Adamnán huile
‘Iarfaidhidh do Adamnán’ ar sé ‘ar is maith érnes cestu focal fil isin mbaithis cidh gaibhis ann id_est urget te Melthiel’
Is-berat fri hAdamnán inn sin
Adamnán:
‘A hifern tuccadh in cheist-sin for Cholum Chilli
Ocus ní machtad comadh é ainm an gráidh as roimarbhasaigh demhon Amelthiel’
‘Oslaiccidh in n-erdamh do Cholum Chilli’ ol Adamnán
Ro gníth i samhlaidh ocus ro s hén Adamnán i leth i mbuí an corp
Ro-clos gréch ocus égemh an t Satain oc teacht asin churp dochum n-ifrind
Ba do shaindánaib Adamnáin precept ocus forcetal
No priotchadh iaramh isin mbliadain déigenaigh a bethad co n-terced fochaidi imon féil n-Eóin-si do fheraibh Érenn ocus Alban
No tathaigedh óccláech anaithnidh go Colmán Cruachan Aigle id_est ancara boí i Connachtaibh ocus no aisnéidedh int ócclach mór do ingantaibh do Cholmán ocus as-bert friss in tairngeredh Adhamnán fochaidi d'fheraibh Érenn ocus Alban imon féil n-Eóin-si
‘Tó’ ol Colmán
‘Bidh fír dó’ ol ind ócclach ‘is s í in fhochaidi Adamnán do thecht dochum nimhe immon féil n-Eóin-si
Is scél mór ocus is brón mór i n-ierthar domain ocus faíter uait-si cuccai inn sin’ ol ind ógláech
Faídhis Colmán ant aithescc sin go hAdamnán
‘Dóigh bas fhír inn sin’ ol Adhamhnán
‘Ascnam hi n-ainm Dé ocus Choluim Chilli diar taigh’
Et postea cecinit:
Má ro-m-thoiccthi écc i n-dh Í ba gabál di thrócari
Nícon fettar fo nimh glas fóttán bad fherr fri tiugbás
Fer fírén trá an fer-so go nglaine aiccnidh amhail uasalathair
Fírailither amhail Abram
Cendais dílgadach ó chroidhe amail Moysi
Psalmchétlaidh molbthaighe amail Dauid
Estud n-eccna amail Solmoin
Lestar togaidhe fri fógra fírinne amail Pól n-Apstol
Fer lán do rath ocus do dheolaigecht in Spirta Náeim amail Eóin Maccán
Lubgort cáein go cclandaibh sualach
Géscca fíne co toirthige
Tene taídhlech go ngrís goirthige ocus tesaigthe na mac mbethad im annad & im ellscoth ndésherce
Leo ar nert & cumachta
Colum ar cennsu ocus diúiti
Nathir ar tuaichle & treabaire fri maith
Cennais umhal áilghen fri maccu bethadh
Fordorchaide éccennais fri maccu báis
Mogh sáethair ocus fognama do Chríost
Rí ar ordan ocus cumachta fri cuim m rech & tuaslacadh fri sáeradh ocus dáeradh fri marbad & beoucchad
Ó ro c homhfhoiccsicchestair trá uair éitsechta ind-í náemh Adhamnáin ro fáeidh a spirut dochum nimhe cusin c Coimdhe dia rofhogain
Atá immurgu a chorp co n-onóir ocus co n-airmitin co fertaibh cech laithe hi bhfus colléicc isin bith fhrecnairc
Cidh mór a onóir aniu bidh mó i lló bráthu an tan t haithnifes amail gréin ocus midhfes for toradh a phroceptu ocus a cháeingnímha a ailithre a óighe & a umhalóitte don Choimde na ndúla i n-d-áentaid náei ngrádh nime ná dernsatt imarbas i n-d-áentaidh náem ocus náebhógh an domain uasalaithrech ocus fáidhedh apstol ocus descipul Íosu i n-d-áentaidh deachta & dáennachta Maic Dé isin áentaidh as uaisle cech n-áentaidh i n-d-áentaidh na náebhtrínóitte Athar Maic ocus Spirta Náemh
Áilim trócaire Dé tré impidhe n-Adhamnáin co roísem ind áentaidh-sin