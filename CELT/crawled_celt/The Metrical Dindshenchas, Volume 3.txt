Eistid a Laigniu nal-lecht a shlúaig ós Raigniu rath-chert co fagbaid uaim as cech aird cáem-shenchas Carmain chloth-aird
Carmun céte óenaig fhéil co faithchi róenaig roréid in t-shluaig tictís dia thaichmi arfigtís a glan-graifni
Is railecc ríg a rúam rán cid sain-sherc slúag co sóer-grád; fail mór fo dumaib dála dia shlóg bunaid bith-gráda
Do cháiniud rígan is ríg d'fháidiud dígal is dígním ba mence find-shlúag fagmair dar slim-grúad sóer Sen-Charmain
In fir nó in fer co mét gal nó in hí ben co n-ét anbal ruc gairm cen mímes marggaid tuc ainm díles deg-Carmain?
Ní fir is ní fer fergach acht óen-ben dían díbergach glúair a tarmun is a tairm ó fúair Carmun a cét-ainm
Carmun ben maic Díbaid déin maic Doirche dírmaig dag-fhéil maic Aincgeis co méit ratha ba cend airdmeis ilchatha
Nistailged tairecc tarba fri sain-sheirc na sóer-Banba dáig ba snímaig cech amm thair cland maic Díbaid 's am-máthair
Cengsat siar dind ara chur Dían ocus Dub is Dothur ond Athaín aidben anair ocus Cairmen am-máthair
Nomiltís im Thúathaib Dé in t-áes núachair náimtide torad cach thalman co tráig: ba fogal adbal écáir
Cairmen as cach bricht co mblaid aidcgled cach mhblicht mborr-thoraid iar ngleicc as cach dán nar dlecht na meicc tria ág tria anrecht
Iarum rosrathaig Túath Dé rosbrathaig úath is amgné ar cach n-om-gním gníset so sníset a comlín chucco
Crichinbel ni sáibad sin is Lug Láibach mac Cachir Bé Chuilli ós cach rái 'na rag ocus Ái mac Ollaman Roráidset riu ar rochtain in cethrur crúaid comfhortail:
"Ben sund i cend for máthar triar fer don triur derbráthar"
"Bás dúib ní rogain roga ní soraid ní sóer-thoga nó fácbaid co glé-grind giall; ércid a hÉrind óentriar"
Na fir-sin dochúatar úain fríth a rúacad co rochrúaid ciarb aidben leó fácbat sund Cairmen beó 'n-a crú chumung
Cach fír dar' ná tecar slán muir míl nem talam tond-bán na tístais tess na tuir thind céin nobeth muir im hÉrind
Cairmen ruc bás is báide nosaidledás as écáine; fuair a aidid mar rodlecht eter dairib na ndron-fert
Tancas sund tria gáine ngnó dia cáine dia cét-gubo la Túaith Dé dar sóer-mag sair cétna óenach cóir Carmain
Fertán Carmain cía rochlaid in fagbaid nó in fetabair?
Iar mes cech deg-athar dil Bres mac Eladan éistid
Cethri fichit cóic cét cain fail úad ní bréc do bliadnaib ó Charmein fo chísu cacht co salm-gein Ísu iar ndóennacht
A dó trichat ceithri cét ó gein Críst ní sóeb in sét co Crimthann ós Charmun cacht co Pátric n-adbul n-étracht
Cóic ríg trichat cen tríst tair do Lagnib ria Críst creitim: a núall ós hÉrind roshaich dít chúan chél-bind a Charmain:
Cóic ríg cóicat sáethraig se do láechraid na Cristaide ó Chrimthunn comdas na cned co Diarmait dron-mas dúir-gen:
Ocht maic Galaim lín a slóg Dond Hír Eber Herimón Amairgin Colptha cen chrád Herech Febria is Erennán:
Rop iatsin rátha ind óenaig cech trátha fri trén-móidim oc tocht ind oc tuidecht ass cen nach n-écraitius n-amnass
Ó Thúaith Dé co claind Míled ba dín roban is rígfher; ó chlaind Míled ba gním nglé ba dín co Pátric Machae
Nem talam grían esca is muir toirthe tíre ocus turscuir beóil clúasa súli selbtha cossa láma láech-thengtha Eich claidib carpait cáine gái scéith is drecha dáine drucht mess daithen la duile lá 's adaig tráig trom-thuile
Doratsat sin uile n-óg buidne Banba cen bith-brón co ná beth fo chiabair chest cech tress bliadain ar tairmesc
Doringset genti Góidel ar menci fri mór-móidem óenach cen cháin cen chinaid cen gním áig ná essidain
Lucht baistid Críst ná celid caistid ris dáig is demin is mó dlegait tríst ar techt ó Chríst is a Crístaidecht
Ríg ocus náim hÉrend and im Phátric is im Chrimthand iat rothennfhastsat cach cath; robennachsat in óenach
A nói re Túathaib Dé daith ós brúachaib Carmuin chloth-maith cóica n-a trén-medón trait ó Hérimón co Pátraic
A cóic cethri deich data ar sreith óenaig allata ó Bresal bróenach cen brath cosin n-óenach ndédenach
Ó Chrimthund in chrotha cain co cath ard Ocha anbail a nói raglana cen raind la síl Labrada láech-maill
Sé ríg déc roderbaig dam cech súi cech senchaid solam ó Charmun na cúan cróebach dorat slúag 'sin slat-óenach
A hocht a Dothra dóinig slúag sochla fri sír-móidim gníset óenach cóir Carmain fo glóir is fo glan-armaib
A dó déc cen rudra im raind d'óenaigib urgna atmaim do churi gríbda in gaiscid on t-shíl rígda a ro-Maistin
A cóic a Fid Gaibli garg fichset ós Charmun chloth-ard óenach saidbir co srethaib co saidlib co srian-echaib
Sessiur de Raigne réimnig de síl Bresail bric béimnig slúag find fri faglaib funid ós grúad Charmain chét-guinig
Pátric Brigit imalle Cóemgen is Cholumcille iat is airthech ar cech slúag ná rolaimther a marc-shlúag
Oenach na náeb nert dia chur ar tús is cert dia chorgud: óenach ardríg fs glain issed bís ina degaid
Cluche ban Lagen iar ló on t-shlúag ragel ní rád ngó bantrocht nach bec mess immach issé a céte in tress óenach
Lagsig Fothairt fota a mblad leó dar éis chota na mban: is leó Lagin lín a sét na dagfir dod chomét
Ra rígdamnaib sruthi sund in cóiced cluchi i Carmund: slúaig enig hÉrend mased dóib ra thrén-gell in sessed
Fa deóid ra clannaib Condla cluche Carmain dag-comga: sech cech slúag sóer in sochur ós cach róen is ríg-thorud
Secht cluchi mar dámair dait issed forfhácaib Pátraic: in cach lá ra sechtmain sain ar bar serc-blaid sír-éistid
Donítís Lagin in sin iar trebaib iar tellaigib ó Labraid longsech lín slúag co Catháir comsech cleth-rúad
Nífarlaic Catháir Carmain acht dia maicne mór-adbail; 'n-a tosach co saidbri sain síl Rossa Failgi fégaid
Forud ríg Argatrois áin for deis ríg Carmuin chóem-náir; dia láim chlí cen daidbri nhdúail forad ríg Gaibli géc-lúain
Is lorg la síl Lugdach lóir Láigsig maic Conaill chend-móir is Fothairt nach taidli tart cen daidbri dia n-iarmoracht
Hi Kalaind Auguist cen ail tiagtís ind cech tress blíadain; agtís secht ngraifne im gním nglé secht laithe na sechtmaine
And luaitís fri bága bil certa ocus cána in cóicid cech recht ríagla co rogor cech tress blíadna a chórogod
Ith blicht síth sáma sona lína lána lerthola fir ríglaich co combáid cind dirmaig forráin for hÉrind
Acra tobuch frithir fíach écnach écraite anríad ní lamar la graifne in gáid élúd aithne athgabáil
Cen dul fher i n-airecht mban cen mná i n-airecht fer findglan mad aithed and nír' chlunter cid athfher cid athmunter
Cipó tí dar recht na ríg Benén co becht rabúan-scríb ná beth ar ás 'na fhine acht a bás 'n-a bith-bine
Is iat a ada olla stuic cruitti cuirn chróes-tholla cúisig timpaig cen tríamna filid ocus fáen-chlíara
Fian-shruth Find fáth cen dochta togla tána tochmorca slisnige is dúle feda áera rúne romera
Ároisc roscada ríagail 's tecusca fíra Fithail dubláidi dindshenchais dait tecusca Cairpri is Chormaic
Na fessa im fheis truim Temra óenaige im óenach Emna annálad and is fír so cach rand rorannad Héreo
Scél tellaig Temra nach timm fis cech trichat in hÉrind banshenchas buidne bága bruidne gessi gabála
Deich-thimna Catháir chétaig dia chlaind racháim ríg-métaig foirb cech duine mar as dlecht co mbet uile 'ca éistecht
Pípai fidli fir cengail cnámfhir ocus cuslennaig sluag étig engach égair béccaig ocus búridaig
Turcbait a fedma uile do ríg Berba bruthmaire: conérne in rí rán fri mess ar cach dán a míad díles
Aitte oirgne aidbse cheóil coimgne cinte cóem-cheneóil a réim ríg rath dar Bregmag a chath is a chrúad-engnam
Is é sin scor ind óenaig ón t-shlúag beóda bith-fóelid co tabar dóib ón chomdid talam cona cóem-thorthib
G Lagen iar ló nóem in chotaig ní clóen-ró ós rath-lind Charmain co cáid affrind slechtain salm-gabáil
Troscud i fagmur fofecht i Carmun uile i n-óen-fhecht ra Lagnib nach sam-therc sund ra anrecht ra écomlund
Clérig láeich Lagen ille mnái na ndagfher co ndemne Dia rofitir mar rosdlig: ria n-itgib ána éistid
Oegidacht úa n-Drona de ocus ech-thress Ossairge ocus núall fri crunnu sleg ón t-shlúag sunnu 's é a dered Firt Mesca atbermais de ní hespa ní hécraite is Sengarman fíar a fer is sund co cían roclaided uádib sin nogairthe etir slúagaib samaigthe rosdlecht cen daidbri is rosdlig: a Laigni na lecht éistid
Ráth ar fhichit is búan blad i fail slúag fo tháth talman 'sa lín railec cor-rablaid i fail sain-sherc saer-Charmain
Secht ndumai cen taidliud de do cháiniud marb co mence secht maige tarmain cen tech fo chluiche Charmain cháintech
Trí marggaid 'sin tír treóraig marggad bíd marggad beóchraid marggad mór na n-Gall ngrécach i mbíd ór is ardd-étach
Fán na n-ech fán na fuine fán na mban dál fri druine fer do slúag ngáirech nísmáided nísimcháined
Fil ara nemdénam de máile is meth is moch-léithe ríg cen géri cen grinni cen fhéli cen fhírinni
Co se ba brígach bara slúag línmar lis Labrada; cach slúag nach saigthech bíd secc laimther ocus ní laimet
Fáilte ic slúag nemda na nóeb dam ic Dia delbda deg-chóem rí cor-rath-buidnib nosrig: ri cach n-athchuingid éistid
Boand I Síd Nechtain sund forsin t-shléib lecht mic Labrada lán-géir assa silenn in sruth slán dianid ainm Bóand bith-lán
Cóic anmand déc demne drend forsin t-shruth-sin adrímem otá Síd Nechtain asmaig co roshaig pardus Adaim
Segais a hainm issin t-shíd ria cantain duit in cach thír:
Sruth Segsa a hainm otá-sin co Lind Mochúi in chlérig
Otá Topur Mochúi chóir co cocrích Midi mag-móir Rig mná Nuadat 's a Colptha a dá ainm ána imarda
Otá cocrích Midi maiss corrici in fairgi fondglaiss Mór-Chuing Argait gairther di ocus Smir Find Fedlimthi
Trethnach-Tond ósin immach connici Cúalnge cráibach
Sruth Findchuill ó Chúalnge chrúaid co Loch n-Echach Abrat-rúaid
Banna ó Loch Echach cen ail Drumchla Dílenn co h-Albain;
Lunnand hí i n-Albain cen ail nó is Turrann iarna tucsain
Sabrann dar tír Saxan slán Tibir i ráith na Román Sruth n-Iordanen iarsain sair ocus Sruth n-Eufrait adbail
Sruth Tigir i pardus búan fota sair síst fri himlúad: ó phardus darís ille co srothaib na síde-se
Bóand a h-ainm coitchend cain otá in síd co fairge fraig: mebur lim aní diatá usce mná mic Labrada
Nechtain mac Labrada laind diarbo ben Bóand bágaimm topur diamair bói 'na dún assa maided cech mí-rún
Ní fhail nodécced dia lár nach maided a dá rosc rán: dia ngluased do chlí nó deis ní thargad úad cen athis
Aire níslaimed nech de acht Nechtain 's a deogbaire: it é a n-anmand fri gním nglan Flesc is Lam ocus Luäm
Fecht and dolluid Bóand bán —
dosfuargaib a dímus n-án —
cosin topur cen tarta d'airigud a chumachta
Immar rothimchill fo thrí in topur co n-étuachli maidit teora tonna de dia tánic aided Bóinne
Rosiacht cach tond díb ria chuit romillset in mnái mbláth-buic: tond ria cois tond ria súil sláin tres tond brisid a leth-láim
Rethis co fairgi ferr de d'imgabáil a hathise ar nách acced nech a cned: furri féin a himathber
Cach conair dolluid in ben moslúi in t-usce úar imgel: ón t-shíd co fairgi nách fand conid di gairthir Bóand
Bóand do bruinni ar mbrúich braiss máthair Oengussa oll-maiss mac ruc don Dagda miad nglé dar cend fir na síde-se
Nó Bóand bó ocus find do chomrac in dá ríg-lind in t-usce a sléib Guaire glé ocus sruth na síde-se
Dabilla ainm in chon chóir robói oc mnái Nechtain nár-móir messán Bóinne co mblaid luid ina diaid dia torchair
Rosróen sruth in mara immach corrici na cairge clach co ndernsat dá gabait de conid úad rohainmnigthe
Atát i n-airthiur Breg mbrass in dí chloich 'sin loch lind-glass;
Cnoc Dabilla ósin ille di choin bic na síde-se
Boand I I Boand I I A Máilshechlainn mic Domnaill do chlainn ingine Comgaill adcós duit a máil Mide senchas Bóinde báin-gile
Bóand bendacht forsin sruth roordaig Críst co cóem-chruth conid hí ó glenn do glenn sruth Eorthanan na Hérenn
Find Life Find Gaileóin gairb do chomóentaid dá chomainm dia comrac atá Mag Find Find lúath Life ocus Mífind
Oén Find díb-sin beres búaid sech tóeb Temrach anairthúaid: ann comrecat 'con chommar ocus Bóand bán-bronnat
Bó Gúairi sech Tailtin tair siles tre Loch Munremair:
Bó Gúairi ainm na haba ria ráiter in mór-Banna
Mar atá Ordan is an ó' ráiter sruth Eorthanan in Bóand bó ocus find do chomrac in dá ríg-lind
Tánic Bóand ann andes ben Nechtain cosin cairdes co tech Elcmairi na n-ech fer dobered mór ndeg-breth
Is ann dorala in Dagda i tig Elcmairi amra: rogab for guide na mná: rodusasáit re hóen-lá
Is ann fastaitís in ngréin co cend nói mís mór in scél ic gorad in rafheóir ráin i cléithi in aeóir imláin
And asbert in ben abus "Comrac rit bad é m'óen-gus":
"Is bad Oengus ainm in meicc"
asbert Dagda tre daigbeirt Bóand ó thig co tric dús dá tairsed in tiprait: derb lé docheiled a col da soised ló a fothrucod
A thrí deogbaire in drúad Flesc ocus Lesc ocus Lúam Nechtain mac Námat dorat do chomét a chóem-thiprat
Doruacht chucu Bóand mín dochum na tiprat iar fír: ércid tairsi in tobar tenn corosbáid hí cen forcenn
Dogabad uirre in cach trácht nách soised inber na mbárc ic Máelmórda mét ratha ic mac maisech Murchada
Dorónad trócaire Dé for leith Chuind don chomairle coréló in aidchi déin daill chucut a Máil féil Sechlaind
Búa ingen Rúadrach rúaid ben Loga mic Céin cleth-rúaid is ann rofoilged a corp; fuirri romúrad mór-chnocc
Cnocc ic Búa i medón Breg baile i tartad in deg-ben isin phurt-sin sund ana; is ainm don chnucc-sin Cnogba
Acht cid étromma ria rád d'anmannaib Cnogba comlán dílsi dó cnocc Búi amach ó Búa ingin Rúadrach
Ingen Elcmair ann robái: ba lendán Mider don mnái: lendán di-si féin in flaith fer a Síd Midir mór-maith
Englec ingen Elcmair áin lendán Óengussa imláin;
Oengus mac in Dagdai dil nírbo lendán don ingin
Dolluid Mac in Óe ergna fodess co Cerainn Cermna 'sin t-Shamuin teintig thríallaig do chluiche fri comfhíannaib
Dolluid Mider messu de rosfarraid daranése: berid Engleic leis ó thig assin co Síd Fer Femin
Ó rochúala Óengus án a lenmain imma lendán dothéit dia fochmarc fír dam cosin rochnocc óa rucad
Rob é lón a shlúaig líth nglé cnói cró-derga na caille; léicid a lón de for lár feraid guba immon cnocán
Cía 'dberar fris cnoc Búi drend is é in cotarsna comthend fuaramar conid de atá don chnó-guba-sin Cnogba
Cométar ocainn 'malle a mebrugud na láide ocus cía bé dlug bías duib is uáithe in brug dar búadaib
Senchas aile-so is éol dam a chnuic út atá oc Dubthach: dorónad cid mór in mod lasin mac Bresal mbó-díbod
Díbad ar búaib bái ria lind in cach inad i n-Érind acht secht mba is tarb tuilltís tress oc cach brugaid ria remess
Tócaibther leis in cnocc crúaid fo chosmailius tuir Nemrúaid co mbad de tísad for nem; is é fáth ara fuaibred
Fir Érend dia dénum dó in chnuicc sin uili i n-óenló: rothócaib díb giallu in gein fri hobair in laithi-sin
Adubairt fris a fiur féin nách leicfed rith don rogréin ní biad adaig acht lá glan co roiched súas in sáethar
Sínid uaithe a fiur for fecht doní co dron a drúidecht: nir utmall grían ósa cind; rofasta hí 'sin oen-rind
Dolluid Bresal báes rongab ón chnucc dochum a shethar: dorónsat slúaig deccra de: fosfúair i Ferta Cuile ina gnáis ciarbo chol don tsiair ciarbo shárugod: frisin cnoc sin sunda amne adberar Ferta Cuile
In uair nár lá dóib iarsin is dóig linn corbo adaig ní dernad in cnocc co cend; tíat for cúlu fir Érend
Atá in cnocc óshin ille cen tuilled air ar airde: ní ba mó achach ósheo immach co tí in bráth briste brethach
Fland sunna solus a dán innises sin ní sóeb-rád: rogu sceóil scáilid mná is fir mebrugaid beóil oc buádaib
Nás Mac Nia cecinit Rúadri mac Aitte na n-ell nírbo thruag-lí traite thall cliamain Loga línib long co ngliad-gail glond gona Gall
Dí ingin Rúadrach in ríg Bretan na mbríg mbúadach mbán dí mnái Loga roslúi ás Búi in broga ocus Nás nár
Nás máthair Ibic na n-ech dligid a drech is a dath ó thesta co ngaile grith cía festa ar bith baile atbath?
Nás rogaibi gním cen gáis; fír cen báis rosbáidi bás co nglúairi im gairg-dliged grés 's úadi rohainmniged Nás
Nás Lagen co nglan-gart glan is and rohadnacht in ben di ráiter fri derbthas ndein ní cheil sein senchas na sen
A siur i Cnogba cen chlói iar lot a comga 's a crúi: nirbu mall marb-alt don mnái is and bái 's roadnacht Búi
Cnogba cnoc Búa na mbág; nísbrúa sár snomda slúag; acht iss í im garg-mathim ngním is ard-chathir na ríg rúad
Tancatar slúaig Gáidel nglan do cháined na mban don brug; ó Thaltin i tocab tein assin dollotar la Lug
Láiset gáir cáine cach than na mban cen chláine cen chol; roacht leo a cluche cned i muche nirbu mer mod
Máidiud is assin roás: ní hé in fáidiud fás fri fés: óenach Talten talci gleós la cach n-antem beós din bés
Ba bed násad Loga láin sásad sona sáim nach súail fáidiud find-gel fúamnach Fáil cáiniud ingen Rúadrach rúaid
Tri maic Dorchlaim tromm testan Nás Boncc ocus Ailestar siar cen chairdiu ós Chúan chestach Tailtiu búan rosbáigestar
Ráth i n-Ultaib cían in cháin; ráth cóicid Chonnacht co mbúaid; ráth cóicid Lagen cen tláis; magen do Náis ingin Rúaid
Mithid dam comma Ceilbe is airilled d'Athairne ré th'aithme ní hicht mbille ris cen aisde is inglinne
Caibdel cen chomma ar Cheilbe dob éisledach d'Fbercheirtne: tlacht ní thig cen rúad ge raib ris cen a dúar 'na dechair
Frecnairc fri hecnairc anois a lucht imdénma in fhenchuis Ceilbe cen chur i comma nochor shona a serthonna
Commáin ria cur romermais oirb-si a aidne in dinnshenchais; gerr co ngada a dallbaeh de in t-aba ó' ccantar Ceilbe
Der sin do Chairpre Nia-fer Bé gel-chnes bresda báin-gel ba búaid tlossa ocus tascair 'san chnoc-sa rochleachtastair
Olc leisi ger thriall tathaim cen urgnam 'ca hard-athair cen scur oibre na haitrib a coigle gur críchnaiged
Ann dobrethnaig Finn file mac Rossa rúaid Ráirinde in géir-fhile co ngrethaib céilide 'ca cháim-shethair
A thoisc dobo thúar rige do thig na mná mídige cen grád cen oman uirre tre fholach a hurgnaime
Tig cuige nír chéim cubaid bíad nar máite ar mogadaib tarla ara chinn fairthe fled: doathain Finn gur foilged
Aithis in file fechair a díbe ar a droich-shethair; a rú co crích nír cuired clú líth arar' lámuiged
Gaduis do druim a doirre cen saogal fri sentuinne d'ingin a derbráthar dil: a nemláthar donóisig
O't cluini Bé gel-chnes gel aithesc aicher an fhiled ann adbeba co mbraise 's a fleda 'na fiadnaise
Mairg dodiult rena dathad derbráthair a degathar: a fled a haithle a huile ba hed fairthe a fornime
"Claiter fert don mnái mongaig"
adeirdis a Domnannaid "focheil Bé 'san tulaig the dagné fon chubaid Ceilbe"
No mad áil dúib 'na dechair mór riam egla ind inchrechaid dogéb-sa tráth ar thulaig fáth far' chnesda a canamain
Cairpre Coilbe nír chondla ba hé in fó co fresabra: adranacht sunn até beó géill na Helga dob andró
Ó 'tchíat claon-glonna in gille adbert cách a coitchinne "Rochol bí 'san tulaig the"
conad di is cumain Ceilbe
Cairpre Coilbe is dlecht-ainm dó do mac rolangach Rosso Cairpre Nia-fer co faichlib cía lia fer le' fír-gairthir
Ingen cen lúad ní leicéb do Cherball mac Muiregén: a hairm 'na eigre dissi:
Ceilbe a hainm 'ca hindissi
Táet sunna dia saigid sin fáith rob ergna 'na aimsir cen dailb ní fann-ád rofess:
Dallán ba hainm don éicess
Tig Ceilbe d'fháilte is d'fhuráin fri Dallán mac Machadáin: tig cráeb co n-iaraib aice fo diamair a díllaite arcomrac dóib 'sin deg-sheilb atbert fri búa n-Echtigeirn "Foillsigther lib cen doirr de a bfuil fom' choimm má cuimge"
Cen intreib is cen uráil scél fromtha ar mac Machadáin: adfét in drái don moill móir a mbái foa coimm a cédóir
"Atá lat a ingen fhinn"
adbert in drái cen díchill "cless doilig táeb fri tairngib cráeb droigin fo dub-airnib
"Bid aithrech a ingen fhéig"
doráid in t-éicess anséin:
"millfet lí th' aigthe ar m'fhechtus bid é th'aithe ar m'eisceptus"
Ann adbert Ceilbe chubaidh:
"mé ar th' inchaib a ollomhain: tre cen taidbred in toraid cen m'ainmed fom' adabair"
"Uaim do chosc do dimda duib dia do chumail am' chinaid mar íc im áilgis oraib in fáid-lis a bfuarabair"
"Mo shelb uile cen anád bid lat a mic Machadáin: cen lúad m'eigre fom' inad acht Ceilbe uaim d'ainmniugad"
Gé thug sissi a seilb don fháid fúair ingen Cherbaill chnes-báin ainm an lissi cen lagad: nách snaidm dissi a derlagad?
In file is tromma tomrai tre febus a eladnai gar da thromma a ndligthir de: mithid dam comma Ceilbe
Ná sir comairem mochen má tái a Choimde rem chuired crét doní im nóin re t'fhine más í in chóir docaithfide
Mór céim 'nar chintaig mise dá mad amm da indise ler' dinged in cló na chneid: filled is mó ná mithid
Liamuin Fulartach cecinit Dindgnai Lagen líth ngaile in sluindet na senchaide?
na dindgnai na rátha ar-rec imda fátha dia fuilet
Sluindfet-sa féin fáth dia fail nonbur dindgna dia ndindgnaib; co bráth bid blad cen malairt ná raib cách 'n-a chumtabairt
Liamuin Forcarthain na fót Miannach Trustiu na trom-rót dindgnai dia ndechraib garmand co n-a cethrib cáem-anmand
Miannach Fercarthain na fled Liamuin is Trustiu tóeb-gel ingena selb-gním saine di chlaind deg-ríg Dubthaire
Dubthach Dubthaire drech garg rí Dése Breg na mbúan-bard leis co hech-brug na n-inber diarbo chethrur cóem-ingen
Mí bendachtan clechtas cách 'sind amsir-se ní hingnáth Dubthach ar tús rathuill sin: d'úib Cuinn is rús in riagail
Othur bliadna ba breth gáeth ó cach ríg do cach roláech acht Dubthach ba h-adbal ed ní thabrad cen a thuilled
Dubthach mac Fergnai fhéil fhind maic Muredaig maic Sínill maic Bregoin búadaig co mblaid maic Oengusa maic Eogain
Eogan brecc sluinter cose mac Saer-Fhiachach Suidige maic Fedlimthe Rechtmair róin maic Tuathail Techtmair trén-móir
Is é sin senchas cose Dubthaig deg-rig na n-Dése dom aisneis dán-irlaim dam etir lán-dindgnaib Lagen
Maic Achir Chirr cháim ón chúan d'Érnaib Muman na marc-shlúag fúaratar bás nar thimm techt romill a n-ás i n-oenfhecht
Rocuired geis co ngus garg for in cethrur cóem comard nírbo dál deis fo demi ba geis triangrád ngentlidi Co tuctais ar bruig bethad cethrur díles derb-shethar nó co n-agbaitís a n-éc: dóib nirbo cáine a comét
Fomu ocus Roimper réil Fernocht Perdub co ndag-chéil ruc úan dag-rand mar rodlecht lúad a n-anmand i n-oenfhecht
Na maic-sin a hÉrnaib úan ropdar sain-sherca sóer-shlúag maic Achir Chirr in chóicid maic Echach fhind andóitig Maic Moga Láma cen locht maic Lugdach luind na longphort is Olldóitche forgle find maic Corpre chruthaig chrom-chind
Tancatar trén in t-astar cor' tuiltis a tuarastal cethri brugthaid breth ngaile co tech Dubthaig Dubthaire
Cethrur ingen Dubthaig dil cethri maic dóib-sium demnig mar is gnáth sorthan cose rochomchar cách a chéile
Dochúaid Dubthach cath cen chlód i cóiced Lagen lán-mór; 'con chethrur rocharsat de roansat dara ése
Iar n-anad dar ése ind ríg tancatar ass cen imsním dar cend calaid cech céte dremm in galair glé-bréce
Romarb Dubthach in dremm cóem iar comrac dóib toeb fri tóeb: marait ferta a fót-ráth ndil etir óclách is ingin
Lentair Miannach dar cech mag co Miannach in' romarbad; marbthair in ben co mbrut baidb cor'len don chnuc a comainm
Marbthair Fercarthain na fled i Forcarthain rofoirged; súil-mall mongach cen marthain fúair forrach i Forcarthain
Marbthair Liamuin láthair láin barr-chass clechtach im chongbáil; fuair bás dia sár-airbirt sain triasnid lán-airdirc Liamain
Marbthair Trustiu i Trustin tes mesti don cháim a cairdes; sluinter cnocc cairn in bile triana hainm na hingine
Romarbad Fomu i Fomain in find-chass co find-choraib tic mór slim-slúag ar saine dar dá find-grúad Fomaine
Rolenad darna linntib co Glaiss Rompair Roimper co torchair Roimper rúad ní dointnem a imlúad
Fernocht i Fornocht na fled a chnes co crúaid roclaidbed; fúair in gein aradain olc ac fagadaib i Fornocht
Ferdub drech-garg na ngaisced ic Dubathaib derg-Maisten 'con chnuc fo scíth crech claidbech fríth a drech do dian-airlech
Luachair Bairendach co mblaid máthair chumthach in chethruir doriacht dia haidid ind fhind etir maigib na mórdind
Fomu fer Liamna malle; comáesa na dá chéile días gasraide na ngel-lám casmaile in dá chóem-lennán
Fercarthain ba féta a drech a serc áirmim cen fuirech; is triana comrád chinntir a rográd do Roimpir
Fernocht ac Miannaig cen meirg; ní roscabair dia chrúaidh-cheilg: rosluit láech na ferg fromtha a chelg nir chelg chobartha
Ferdub ac Trustin tóeb-glain; rocáinte na comshaeglaig; co a sloind nít saéba sunna mo raind cháema chutrumma
Na dindgnai-sa turmim trell molfait eolaig na hÉrenn; sluindfitit co sádail sin dia ndálaib is dia ndindgnaib
Dun Gabail Tochmarc ingine Guill glais maic Feidlimid aird aurbrais do Lutur mac Lurgnig láin dind leith iartharaig d'Espáin
'S amlaid robái Lutur lór dune fír-fhota fír-mór; cethri cind déc ní bág bras ós a muineól mothar-glas Gablach ba mór in ben ingen d'Feidlimid find-mer; cóica cubat ina fat ocus a leth 'na lethat
Cethrur tancatar anair im Goll is imma ingin im Lutur thánic cen luing im Lurgnech mac Calatruimm
Corothomliset a fleid 'na muntir chóem-náir chethrair; cét cech míl ba mór in mod cét míach cach arba ar domun
Corodeirged dóib iarsain a cethrur i n-óenlepaid; tucsat bennachtain cach fir; maith dóib is nirbat sathig
Oclach aile robái thair i n-insib mara romair Fuither mac Forduib co feirg maic maic Labrada lámdeirg
Rothinóil buidin mórmóir tánic anair fochétóir is demin rop osnad áig do chosnam a chóem-lendáin
Anmand tóisech tuc anair lúithech lámfota Labraid Brothur mac Sciach Glas mac Gairb Ibar mac Sciach maic Sceobailb
Mó cach buidin díb anair i ndegaid cecha trénfir; cét láech i ndegaid cach fhir d'Fomórchaib is d'Arsaidib
In tan robatar 'sin tig 'na commond comméit chethruir cocluinet in guth immaig; "táit 'mach ar áis nó ar écin"
Conéracht Lutur ar leth coroscail roaib in ríg-thech leis rosuc ri gúalle immach etir chúalle ocus cháilach
Corogab sonn in dúne dóib dar sróin is dar súile; comdar lána na linde do bráinib a n-inchinde
Comorogaib dóib a ndís nírbu maith in dín iar scís; coromarb Gablach Fuither; ba turus troch trom-thuitted
In lín tancatar dar tuind do chosnam ingine Guill noco terna óen díb ass nírbo chóem in tochmarcas
O Gabail ingin Guill glain Dún Gabail hi Cuthraigib ann fáe la Lutur lín mbarc ba cutul in comthochmarc
Dorat Goll glas ind inbir dindgna is dún dia dag-ingin ós Lifi Lagnech nách lacc ba cangnech a cét-tochmarc
Iarum tuc Goll co lín chless aband is dún is deg-ess dia ingin cen gáibte gat búar-brat is táinte is tochmarc
Belach Dúirgein Durgen fúair ingir cech aird do láim Indich lúaded leirg ingen Luaith co comlund chned forlund cét fer figed feirg
Eol dam in máthair rosmill rosbráthaig tria ming in meng; is í ba sond selaig sund for fund Belaig in da Bend
Herccad in máthair rosmill co feib láthair in cech amm ingen Trescat tólaib tond rescmart in glond rogníth and co mogaid is derb lib ba rogain mir ó rofrom dar cend Luaith ba détla dlug luid in mug cétna chét-chol
Feithis ind ingen co féig gleithis in séig sidmer slúaig co Herccad téiged 'na dáil mug cen báig il-lepaid Lúaith
Ón dáil sin rochertaig thair ar báig Herccaid co hIndig na slúaig súinmig nodosdlig Dúirgein fofuair a hingir
Bairend Chermain Bairend Chermain cid diatá fri degblaid fri dian-garta?
nirbo therman robái threll diambúi Cerman cethar-chend
Dorat tochmarc ar tharba Cerman calad-chnes calma; ingen Etarbai na cath ba sí Digais diupartach
Digais ba dedgair ba dron ruc claind cendmair do Chermon; bert dó secht maccu mera ocus a cóic ingena
Anmand nam-mac monor n-án Fulach Liath ocus Cassán Fledach Dímain is Dormna ocus in Scál scíath-brogda
Cóic ingena ind láich nár liúin bátar fer-gnímaig fortriúin Cappa Cliath Bernsa na mbend Malu maith ocus Bairend
Dlomais Digais daltait raind dia daltaib is dia derb-chlaind; atbert Cerman mar cham cas "Fognad dúib ág is ernbas"
Rogab cách a chonair díb scáilset ó threib is ó thír coragbatar a sosta bátar ainble anfhosta
Cechaing Scál co Scairb ind Eóin; dessid Dímain for Drobeóil; dessid Dornmar dúr a graimm ic Ath modmar Mónadmaill
Dolluid Cassán co Glend Cuill; dolluid Fer Líath co Líathdruimm; dolluid Fulach co Glend Smóil; dolluid Fledach co Dergmóin
Dessid Cappa i n-Glind Dá n-Grúad dessid Bairend for Bablúan rogab Cliath sencharn fria lá; it iatsin derb-chland Digsa
Digais 'na sléib mar atchlos; fail and iar céin a tothchos; ic Bablúan ba slúagda sell ind arm-rúad búada Bairend
Duiblind Ingen Roduib chaiss chalma maic Glais Gluair maic Glais Gamna ben Enda meic Nois co neim rogab in íathaib Etair
ba drúi ba ban-fhile fíal ingen Roduib co rind-níam ba fáith fri tairem cech thuir; rosbáid aided óen-urchuir
Ben dó co n-áibe fhinde Áide ingen Ochinde: mac Cnucha cháil charad guin tuc trucha d'ingin Roduib
Rogab ét ingen Roduib nirbo shét co sobartain diarchan bricht mara ar mucha uair nír chara cáel-Chnucha
Rosrathaig Margin glan grind gilla co n-ardréir Ochind focheird chaer cliss ar chonair diar' briss ingen ríg Roduib
Fuair bás in bidba rosort ó athair irgna étrocht; bíth in find-bile ria fuin iar ndíth ingine Roduib
Fornocht Find cecinit Fornocht do dún a Druim n-Den lomnocht do múr do magen; atchíu don bláth fertha fort ó' ndiu co bráth bat fornocht
Alaind do brúach do braine bind-guth cúach it chomnaide étrocht do múr maignech mass do dún dairgech dulend-glass
Bat dín ar gád 's ar guba bat fál is bat fidruba; mian leinn ar cúl 's ar n-agid rit múr is rot mór-magin
Missi i n-iarthur Insi Fáil is tussu thair fo thendáil gelair scor glethe i ngurt fheóir melair blethe sech mulleóir
Tic a annum nech is ferr cech n-allud bid airísell: ba bruiden ban ndérach ndocht ciatái co férach fornocht
Is it dígail a Druim n-Den Ossin is Cháilte cnes-gel robeotar Unchi diandeóin ic áth Unchi eochair-beóil
Oén for trí secht doriacht and la hUnchi mbrúachda mbél-chamm; roslechta 'n-a sechtaib sain i sechtmain iramon Samain
Unchi triana thétnais tind atá 'n écmais a cháil-chind: dosfucsat sithfhir i socht co frithir is co fornocht
Áth Cliath Cúalann Ath Clíath fégaid lib colléic: a thuir imthéit Góedel gnáth cía lóech cía lóiches rodmbrat dorat a ainm forsin n-áth?
Cin mná Adaim dorat forn am-míl cen chond cluiche-drenn: cían ó dorairngert in drúi in béist robúi for Licc Benn
In béist robúi for Licc Benn secht fichit coss ceithri chend: rosiacht a colpa a dóït: roslíg Bóind corbo glend
In béist dia roás in sceól diamsat eól i míli bóc am-míl n-ingnad rogab tass roslass for bruig maic ind Óc
Cíä sóer rofích in cléith?
inna méit dosfuc 'sin n-áth: cade in chlíath is ingnad linn: méraid hi lind co tí bráth
Curach a chléib rolá cor im hÉrind or finnad cách conusforlúaid in muir mer: iarum doscer isin n-áth
Rí na ndúile forum n-án coimsid rúine do cach óen flaith na folad mac mo Dé is é adchomad cach cóel
Innis dam a Mongáin maiss úair at eólach cech ernmaiss cíä lín dorochair is glé hi tulaig na segainne
A búaid hÉrenn dar dá ler a mind gel rofitir cách memor latt a breó dond Í aní dosfuc isin n-áth
Etar étan ri dílind in clár cetach tuath Cualann ni fhail aslaig ar Hérind cen gáir glas-muir ria gualaind
A gualú dess ri Dothra Ruirthech ria chness co feochra fachta tuili tond aithbe aichre ri tráchta trethna
Drecht d'écsib ceta bátar cardáis tractad cech cetail is t-shenchoss ardospeitted cid dia n-eper ainm Etair
Tárcai lind lecht ind óclaich uas rind ind échta éc-baith; bás Bethi dia báis betaig
Aés
maic Etair maic Étbáith
Mac Etbáith assa horba roart co huru Alba fúair mnái cen chend cumga ba sí Mairg ó Shleib Marga
Dó ba mathair chóir chlainne; focheirded id n-óir immi; nád baded fairge foa nach rubdais roa rindi
Deshein bói ni do brécaib adfét cech súi iar setaib siu ocus tall immon sáile nasc mall mná na re Étair
Ba baith a cland ar tossuch bítis and in cech dessiuch; mac lesseom nárbo lési ingen lési narbo lessium
Lotar fon fairggi fograig d'immarbaig snáma sedlaig; in mac and fodúair imned ocus inn ingen ergnaid
Aés rodmbádi tond dilend rodmert a baes buan fualang i ndáil fo thuinne telchaind ingine Cremthaind Cualand
Dolluid in beist bág dathe cucu trésin sál sithi;
Rind Chind Aíse cia 'tchethe Aú Bethe for Lind Liphi
Foracsat mac slán slattra Aes is Bethe bán bechta Dond mac Aís carad indred fer diarbu ingen Elta
Elta dian-mag fo ócaib in clár glan cusna cétaib fert na n-airech di Grécaib décaid ar ainech Etair
Dia luid Aithirni anhgbaid romuir isin slíab sadbir secht cét mhbó oi-derg find-glan: timnad dó tuc o Lagnib
Ba gúr dollotar Lagin do breith for cúl in dligid sair is-slíab Etair oraig dia thogail forsin filid Conchobar mac Nessa secht cét co nhgairgi gossa do chosnam in búair buada for maccu Ruada Rossa
Mag n-Elta erctais curaig im Chonchobar dia chobair i n-inhg i mbatar Ulaid gabsat Étar find foraib
Dobert Messdia tré mac Blait ingell ba erchor tecmaicc co rodmbádi Find fili oc ól digi assin tiprait
Bursit Ulaid dia mbaded Messdia ba duine doit-gel; róinset Ulaid nád chlóitea for cethra choiced Góidel
Súigsit linn láthair nhdoinhg im-maig Find aithle ind roing; cen usce sreth-glan snámach iarnabarach bói Boind
Ba iar n-ár na cúan créchtach ruc leiss a búar mhbán mhbetach:
Aitherne is ni rubad d'inchaib Ulad a Étar
Bend Etair I I Cid dorcha dam im lepaid cid scél fromtha is fír-deccair imréil fri solad slimda cach romag cach rodindgna
Mór do beinn fri forgla fert ós cech fhorba cen anrecht gním cech cuiri fo chuimsi condat uili imshuilsi
Atchíu chóiciur ndindgna ndocht co hirgna ocus co hétrocht; ní fand-éirge dar samlaib barr-fhéile ocus bith-adbail
Bend Etair étan fri tuind Dún mac Brea maic Senboth Saeruill Óe Cualand fri fogla frais Druim Ing maic dobga Dorb-glais Slíab Lecga in láthair iarsain fri fáthaib is fri fogail in cóiced find-fhadb fromtha cid imard ní himdorcha
Adfias dúib fria chobra cáim cen dogra ocus cen doláid a senchas cen bóeth-rún mbocc etir soer-dún is soer-chnocc
Partholon rotherba thair co mbeith ós Elga oll-blaid Brea mac Senboth co sír-gail fri hengnom fri hairm-dígail
Comrac óen-fhir nách maith mod fríth la mac sóer-dil Senboth na fian-fhlescaig fo thuga na hiarn-lestair imduba
Fúair Brea mac Senboth na sleg dún is inber is ard-ler; is é sin nír théit-mer tra ba cét-Fer a n-aittrebtha
Andsin atbath Brea co becht is a chland uile i n-óen-fhecht; al-lechta fri slúag-bann slatt i crích Cúaland atcondarc
Cóic mná tucsatar ille cóic maic Dela cen duibe; rop hí in chóiced ben bladmar Etar étrocht imadbal
'Sí conapaid sund ar thús ria mnái cech ríg is rorús di chumaid Gaind gécaig glúair hi mac Beinn Étair fri hóen-úair n-Étar fúair duilge de cen chuibde cen chomnairte ruc bás in glé-mall gasta ben ríg Frémann forusta
Desin atá Etar án in ríg-phort cétach comlán cia rothecht fri selba sáith Etar ergna mac Étgáith
Etar co n-elgnus cech áig robúi i clemnus Manannáin; marb sund dar sáile iar saine do sheirc Áine imglaine
Crimthand Sciath-bél scíam fri cath las' torchair Cúalu cétach tuc a chend slúag-barr samlaid i n-Óe Cúalann crech-adbail
Ind ail úag fors' ruirmed sain cend rúad ruibnech ind ríg-fhir is di as ainm ós chói chabsaid ind Ói airdirc imarsaid
'Sin chath chétna chomdas cailc docer mac Dorb-glais dorn-bailc is rohadnacht cen esair i n-Druim Ing cen imresain
Díb-sin gairther cen góe nglé Druim Ing is Óe co n-airde; dia ndíth fri slúagaib segair dia n-úagaib dia n-aidedaib
Diarchengsat fri holl-baind n-uilc tri maic Conmaind maic Conmaicc 's tri húi Duind Désa dámaig forbái bésa bith-gábaid Aidche Samna sainriud sain damna d'indriud is d'irgail co tech n-Deirg dorsig daire diamtar comsig Conaire Ba hí a slige al-Luing Laga sech thuind Uair-beóil imthana do Glind-dá-Grúad dar Gabair dar Súan is dar Sencharaid Do déscin radairc co réil i n-Óe Chúalann fo chomréir do Chuiliund chíar dar Crecca dar Sruthair dar Slíab Lecga
Slíab Sobail maic Sengaind sin as cach deg-raind deirb deithbir co hIngcél nóisech néime ainm tóisech in t-shen-shléibe
Andsin asbert Lomna drúth cen dogra is cen dothnúth; "Fácbaid sund fri báire mbil liic láime cech láech-fhir"
"Cech óen in t-shlúaig-se báid bil bas túairse áir is airlig tecat sund fri toiche tig ar chend cloiche cech óen-fhir"
"De-sin fesfaide uile tesbaide for trén-chuire; ní bia sund fri gairm ngairthi acht cloch cech mairb mudaigthi"
Ó na lecaib-sin ille réil ós tecmaisin tíre Slíab Lecga im radarc fhromtha cen amare ní himdorcha
Dún Crimthaind Madochód in echtra n-áin a dáil Uisnig esnaig úair: is mór do muir is do thír do mac ríg don ruide rúaid
Lod-sa for séit slicht nad mer tre bréic ocus aslach mban isin tír moaniada ler dianid múr ngel argat nglan
Condomrala dochum slúaig ós grúaid maige Eolairg áin; tri nói cóicat tri nói ríg ba sed al-lín ina ndáil
Tucus-sa cúach mbendach mbán Tuathail dar sál romra réin; tri nói deog ba sed a lán focress di grán mass a méin
Tucus fidchill Guaire gil do thondaib Lir línaib gal; sét bad fherr ní fríth fo nim i fil tri cét gemann nglan
Tucus lenid Loga luind dom thír do thuind mara mind; sechis ór forloiscthe fland rofuacht ó hall cota hind
Tucus claideb lasrach lond Congaile cond échta uill; ba mind rígraide Inse Fáil cét nathrach n-óir iarna druim
Tucus scíath ba Dáire deirg assin leirg dia ngontis bidg; tri nói saiget argait gil immon bil tria crechad cirb
Tucus sen-sleig maic Dá Dend lia chend nirbo choscar fland ní fil ó turgbáil co fuin rofesed cia luib a crann
Tucus delg Labrada lúaith maic Aeda Abrat iar n-ár; tri nói gem carrmocail coir ba foir 'na sreith ara lár
Tucus dá choin Canann ciúil nirb obair liúin rodusclái; fíu cét lánamna tar ler in t-shlabrad gel ardusbaí
Tucus licc co slabraid báin Tuathail maic Smáil mellach maín co failgib findruine fonn co figi ronn tara taíb
Tucus tábaill maic Da Dés crichid in grés acht mad cel óen da móided anmain nglain ní fil ó thalmain co nem
Tucus tallainn Fiachach fois ba fiach fir fois cend tar ais ba sed a frithatad fir glas-ordnech gim chulind chais
Tucus echfhlesc trichait ndúal Ruadrach rúaid don rígraid réil cona dúalaib cissib coir don luib is gilithir gréin
Donarraid mór fer co feirg for cach leirg in Érinn aird: arn-adaig ic Druim da Roth rodonclái gol ocus mairg mac Beind Etair aidbli bág cos' tathig sál sétaib snúad fail dún dianad murbach án múr már maic Lugdach ria lúad
Robrises mór carpat múad fofúar argat ocus ór; ní gó sin uile acht is fír is echtra ríg madochód
Rath Cnámrossa Fail lim do Laignib cach ló senchas saidbir nach sóeb-ró ó fail gairm gníthe gossa
ainm cóém críche Chnámrossa
Sund doriacht fri duilge de iar cath bruidne breó-deirge eo n-ilur chrécht ocus chned mac Cécht maic Slaide Seched
Tuc leis in fomaire fir ríg-mac Conaire chélig Lé fri Flaith co fír focail dáig is é rochomthocaib
Hi tul a scéith chimsaig cóim rothimsaig tuc in maccóim; in mac cen arm-gail ngossa bái 'n-a charnail chnám-rossa
Rombáid fuil is tesbach tromm; fuair esgal is anforlond dia toracht dál fo deime co Fán-Chorra Eidnige
Andsin asrubart mac Cécht dáig romudacht in mór-écht "ním-chin fri tarrgraig tossaig dít charnail dít chnám-rossaib"
Topacht a thul dia thargu co r'adnacht 'mon ríg-damnu; co tí in dál-sa mar rosdet is sí ind ráth-sa dosfailet
Hiburni mac Deduis daill doriacht sund co mac Cumaill co cnóib seirce Segsa arsain ó mnái Bernsa a Berramain
And asbert Find flaith na fer fri Hiburni ndaith ndorn-mer nachdat cnói dag-ruis dálaig acht cnói amruis anshádail
Ó na cnóib dar fál-gus féig dogarar Cnámrus comréid; foscress Find fo thalman traig ní fess adbar ardosfail
Robriss Bressal bélach bailc for clannaib Cairpri chomthailc co n-a chlaind gníthe gossa cath crúaid críche Chnámrossa
Esbuid nónbuir is nói cét is nói míli ba mór-bét ó Chairpre co tríathaib thair im Fhíachaig im dá Eochaid
Atát sund fo charcraib cairn ó romachtait 'sin mór-maidm; co tí in bráth-sa in tan bas chet dosceil in ráth-sa i failet
Maistiu I Robái brón for bantrocht ban sund 'sin maig mór ria n-imscar do díth Maisten méit núachair tánic aister n-étúachail
Mac Echach tóeb-fhata thair tuc in sóer-data sulchair a crích Comul grían gossa a forud fíal Oengossa
Feib rosill Grís for in nglain romill cech mís a menmain; roscar fria náire is fria nert dag-mnái Dáire tria dráidecht
Tarlaic Dáire dímer dron don t-shleig míled cen míchor urchur thuc Snúaid dar sise dar ingin rúaid Richise
Aided Maisten cen scís nglé la Grís ingin Eichise; aided Gríse co ceird chrúi di shleig Dáire deirg drech-núi
Monúar cen mairer na mban trúag a n-aided a n-imscar; tuc cói for in slóg i socht diambói brón for in mbantrocht
Ingen d'Oengus in Máer mall ba hemain cáem fri Conall tuc díth a shethar ria slóg crích a bethad fo bith-brón
Sund tuc Oengus deilb croisse do Maistin co cóem-loisse; roscum co samrúin samlaid ingen mag-rúin míadbail
Ba caill chnesta chíar chnómar in fíad mesta mid-ólach: iar ndíth a ruirech co rath fríth a mbuiden co brónach
Maistiu I I Dare derg roderg frossa tuc rí Náis in nóeb-gossa iar ceird gascid is gossa Mastin ingin Óengossa
Co toracht Gríss na geisse ó Bóind na ban-breisse muime diabuil cen deissi d'iarraid fhuirre algessi
Nísfuair Mastiu aní connaig do Gríss a leith Chuind chlíaraig ben in gillai móir don maig in tinni óir roiarrair
Róiriu in Úib Muiredaig Fail folach ós grían cen gái i fail fer fíal co n-óen-mnái dí Roirind snúad co seinge i nduma rúad Róirinde
Róiriu ba mac Senáin sláin maic Setnai is maic Branáin ba hé in fer fíal asa fert dianid Róiriu ríam ríg-lecht
And roadnacht Róiriu réil ingen Rónáin don ríg-méin: a ndíth ba romoch ar-rec: ní fríth folach dia failet
Nímutánic ó thír thend Róiriu mac Setnai in sith-chend a crích Néil comul n-ena; fuair forom féig fían-bera
condrancatar ind fhir síl n-Echdach 's na láech-Lagin robeótar buidni bána lasna ruibni rodána
Dorochair Róiriu réim rot lasna Féine i cét-chomruc co fil cen idus nár mit a thirus nímmutánic
Mag Mugna Mugna mo gnia feda féil rondelba dia do rochéin eó co sorthaib co saine co trib torthaib togaide
Dercu ocus cnú chumang chíar ocus uball ba fó fíad dosfuc in rí co ríagail fair fo thrí cach óen-blíadain
Eó Mugna ba mór in crann tricha ed a himtacmang foderc fiad cách áit i mbí tri cét ed ina airdi
And dorascrad in gass glan diarben gáeth Bile Tortan; fogní duthain cech ugra mar eó suthain sen-Mugna
Eó Mugna Eó Mugna mór in crann cain; ard a barr ós na barraib; deich n-eda fichet nír fhann is ed tarla 'na thacmang
Tri cét airde in chrainn cen chol míle comed a fhoscad; fo díamair robói thuaid tair co haimsir Chuinn chét-chathaig
Fiche cét láech ní lúad lac fri tóeb deich cét cethrachat noainced sin ba garb gleó co torchair lasna hécseo
E O
Eó Rossa Eó Mugna &rl
Cía dorochair Cróeb Da Thí?
mór n-amsach cóem roscáth-í: unnius crand na slúag solom rop é in barr cen búan-torod
Unnius i Tortain tuirmid unnius Uisnig il-buidnig: tuitset na cróeba nár chlé i ré mac Aeda Sláne
Dair Mugna ba sét sogor; nói cét míach a mór-thorod; dorochair in dairbre dess dar Mag n-Ailbe na n-úar-thress
Eó Rossa ibur adlaic co n-ilur a mór-admait in crand cen chúasach cen chair eó úasal cía dorochair?
Belach Conglais Rochúala seilgg srethaib gal cen meirg ocus cen míbal; ba hé roslass in selgaid Glass úa Désa díbergaig
Trúag turus tancatar and conart Chonaire Chualann; fíchset co ferda a fechta mucca delbda drúidechta
Olc líth i torchair mac Duind cen síl sorthain fri sáigluind; dofucsat tréith i tescad co Brí Léith nír báigestar
Fir na selgga sin amne mucca derga Dreibrinne mairb 'sin báig-sin cen búada din dáil-sin rachomchúala
Ath Fadat I Etan Monúar ní-for-táthaig ní ba deog di bláthaig ní béra for máthair mac óshund immach:
Fadat ó Loch Lurgan atbeir frib in t-augtar dofaeth do gái bulgach fri Laigni i cath
Fadat Ticfa Dóe ní dínech co leind is co mílech co n-arm daigrech dírech do chur choscair chrúaid:
Ticfa Caichni chabsaid co n-arm ágmar arsaid ragaid das for n-amsaig is hí béras búaid
Etan Is é a fhír nách fetar ní-dom-geibend ecal dim leod nó dim letrad i cath chlaidbech chrúaid: dofaethsaid dom tháthluib is dofaeth for mbráthair; rosia co for máthair is mé béras búaid
Fadat Hé do díl a dáir-fhir!
ní-don-coiscfet Gáidil; do chlaideb féin fáindil tescfas dít do chend:
Dotrua Dóe na ndond-bratt ocus Caichni chomnart is Fadat fer fond-balc; bid comrac tri tend
Etan Is mise in caur cétach ó shlúag adbul échtach; am draic díne ndréchtach; derb is dam is dúal:
Tucus mór do chathaib; ní gébaid frim athaig; torchair lim for n-athair tóeth in mac monúar!
Ath Fadat I I Líath Lurgan lúam gaiscid géir robói sund ó shléib do shléib trén-fher d'úib Falgi na fled nosfémded cach dechenbar
Tri hingena in láich nad lac Dóe Caichni ocus Fadat fúaratar dígu ndelba dáig rostréic a tigerna
Dolluidset co Lind na Tarb a triur ingen ba scél ngarb co fuaratar ferdu fer fothu féin fota in t-ainmed
Imsói Fadat fota in col co Ath Fadat dia bádud; luidis Dóe trúag in t-shét co Lind Dóe dia lán-éc
Caichni rosícc Sinchell slán co himthend co henech-nár; ar a hícc ba hé in fíach in chlúain ba lé ó Luirgniuch Líath
Inmain dam in Gabrán glan eccmaing sund for slicht Lurgan; ní rontetlaí fíad dar fráech acht mad óen mucc líath leth-cháech
Cechaing 'na luirg láthar nglé co crích indúair Almaine co ruc rúathar fo thalmain in mucc úathmar immarsaid
Imsói dia thig iar scís nglé iar mbeith fo múr mithisse inna side dían mar daig a chride cían rochnómaid
And conacclad fo thalmain isin beluch blad-adbail frisnapar Gabrán co ngail ic slúag arm-rúad nách inmain?
Engais Gabrán cléir chachta mén co n-abrán anrachta: for slicht Lurgan líth ngaile robíth i móin Almaine
Sliab Mairge I Ba garg in gein im gním nhgá ingen Rotmand maic Tacca cia doluid i n-écaib hí do bás Etair is Bethí
Hi Sléib Margga ba marb hí Marg in ben do bás Bethi issin t-shléib-sin cen túachli tich conid úadi ainmnigthir
Din sceólsain atberar sund feib adfedar cech forlund ba marb Marg in monair mir ba dogair garg din gein sin
Sliab Mairge I I Margg mac Giúsca co ngné glain maic Lodain léith al-Lúachair tánic dar tredan tuiscthe co tech Echach Muniste
Tánic in rechtaire rán ó ríg na cét clúas comlán do chungid chobaig co cían co tech ríg golaich Galían
Ba sed cáin rosamlad ris cóica bó damrad dígrais; ba gress don deóra dagfhir a chuit feóla i n-óen-magin
Feib nách toracht a deog níad maróen ocus a laech-bíad rommarb tart ar déne de i cind Sléibe sen-Mairgge
And fríth a dedail ria dreim dia mbíth for Belaig Edind immesc slúaig na n-airer n-ard dia fúair aided in mór-Margg
Ard Lemnacht Senchas Arda Lemnacht láin fil lim fri ferdacht find-cháid adbar dia fríth túaichle tra do marbad túaithe Fidga
Crimthaind Sciath-bél roscáil scíam ba rí ós gasraid Galían; is dó ropdar birda baill túatha Fidga ocus Fochmaind
Níslaimed turbaid ar bith nísgaibed urgail arm-grith; cach a ngontais cían ind ail ní blaissed bíad 'na bethaid
Comlund cét cach óen-fher díb forlund am-mét ria mór-rím; gabsat 'na fíchaib thall thair co rosdíthaig cland Chruthnig
Solen Ulfa Nechtan nár Oengus Lethend is Drostán sé maic Gelóin cen gním ngand fríth a ndeg-fhóir do Chrimthand
Iarum asbert Drostán drúi fri muintir Crimthaind cleth-núi:
"mad ail am-marbad co mer is é a ndamnad a ndíchned:"
"Anan-gonfat Fidgai fir mescthar i lind lemnacht gil: ó ág arm ndremun ndréchtach atré slemun slán-chréchtach"
Tuctha cóica ar cét bó mbocc co hóen-magin co hóen-chnocc; rotomlacht cen lúag al-lacht i cnucc úar Ardda Lemnacht
Fríth in cach deg-amm don draimm ferand Fidga ocus Fochmaind; ar chlód na fer máerda mass dianid sód sáerda in senchass
Rí na loch in loch-sa thess Loch Garman na nglan-écess cúan cróebach lethan nal-long óenach na n-ethar n-étromm
Inad as ruidles do ríg i comraic muir is mór-thír dún iar ndíchur ídal as súairc roshílad a shenchas
Cía díb ropo thúsciu threll iarfaigther d'eólchaib Erend loch na slúag ria thadall tair nó ind aband úar ronindsaig
Imchían etarru moalle mad-dia-fégthar fírinne ó maidm na haband cen ail co maidm in locha lind-glain
Ind aband atracht ar tús am eólach ina n-imthús ní rabi in loch mór-glan mall co cían dar éis na haband
Fri ré Catháir na cath crúaid maidm Locha Garman glan-úair; fri ré Fer mac Bolg cen báne maidm sunna na sen-Sláne
Tri fodla for Feraib Bolg cid a n-imlúad ní hanord gabsat Érinn iar n-edaib co trén a tri hinberaib
Oén trían dib áirmither and i n-inbiur dóinech Domnann; in dara trían cen taisse i n-inbiur dían Dubglaisse
In tres trían tánic ille co hinber slúagach Sláne im Sláne cen gairra bad gand ó fuil a hainm na haband
Is ed tancatar i tír longes Fer mac Bolg mbríathar-mín co port Cóelrenna ná ceil úair ba hé a ainm ind úair-sin
Is and tancatar na slóig i purt Chóelrenna in chomóil; ó na rámaib rucsat and is úadib ráitir Ramand
Senchas anma in locha láin dia tucam a thuarascháil ria aisnéis cid mór in mod is é a maith a mínigod
Feis Temra cech tres blíadna do chomull recht is ríagla dogníthi in tan-sin co tend ic rígaib allib hErend
Dorigne Catháir clemnach feis racháim na ríg Temrach; tancatar 'mon feis ferr de fir hÉrenn co hóen-baile
Tri láa re Samain búan bés tri laá na diaid ba deg-bés don t-shlúag rias' ba dímór daig ic sír-ól frissin sechtmain
Cen gait is cen guin duine occu ind airet-sin uile cen imbert n-airm ná hálad cen écraite d'imrádad
Cipé doneth ní díb-sein ba bidba troch co trom-neim; ní gabtha ór arand úaid acht a anam fri hóen-úair
Robái trén-fher 'sin taig thall for cúl Chatháir ní chelam Garman mac Bomma Licce di shlúag Berba barr-bricce Dia tarla dó 'sin taig the diambái in mór-shlúag ar mesce mind óir na rígna do gait nirbo gním cóir do charait
Élaid immach le mind n-óir otá Temraig in trom-shlóig co ruacht inber Sláne seng i n-airthiur descirt Érenn
Tecait atúaid 'na degaid munter Chatháir chorr-beraig: nafairthet 'con tiprait tall robái i n-inbiur na haband
Tan rogabsat Garman ngarg maidid in tipra trén-ard otá carraic co muir mass; ó shain is loch lethan-glass
Báitir Garman 'sin loch lán; na heólaig aca imrád; cúan na scen is na scíath nglan is úad rolen Loch Garman
Is é sin senchas cert cóir ind locha roglain romóir is na haband óebda al-lí ica n-anann cach ardrí
Fecht robái Catháir cíall-glan i tossuch búan a bethad co tarfas dó físs rofess tuc slúag Érenn i n-ard-chess:
Ingen briugad cétaig cáim co ndeilb luchair co lán-áib do thócháil chind nirbo chol don churaid ina chotlod
Cach dath cóem atchí duine do gurm do bricc do buide is do chorcair ba súairc sin ina hétgud 'mon n-ingin
Is amlaid robói in ben bán torrach is a brú bith-lán co cend ocht cét mblíadna mbil cid ingnad fria innisin:
Co ruc mac ba maith a mét rochuir mór láech i lúath-éc: in lá rucad ba sóeb sin tressiu in mac indá a máthir
Triallaid in máthir ós mnáib techt úaid ara imgabáil; ní fhuair conair cuirit gleic acht tre medón a mór-maic
Cnocc áibind ósa cind chóem na mná is a maic maróen; léir dia mullach in bith búan; nirbo menic cen mór-shlúag
Bile óir 'sin chnucc cen chath ricced a barr nem nélach; airfitiud fer ndomain de atchloss do baurr in bile
In tráth nobenad gáeth gúr frissin mbile mbocc mbarr-úr nobíd lán adbal a fhir ar lár talman dia thorthib
Cach torad nothogtais slúaig anair anes is atúaid immar thuile mara maill ticced d'uachtur ind óen-chraind
Is í sin físs fir ind áig 'moandéntais Lagin lúthgáir Catháir maic Feidlimthe fhind ardríg Érenn a hAlind
Iarsin dúscid in flaith fíal asa rochotlud rochían cend slúaig Lagen immalle d'innisin a aislinge
Garthir chucci in drúi dámach ocon ríg ba rográdach dó co roeirned dia ailt na huile cesta atchondairc
"Ernifetsa" ar in drúi daith "dianamraib lúag bas lán-maith lat chátaid it chrí chena"
atbert Brí mac Baircheda
Tecait cura daingne dó fri lúag d'fagáil in cach ló is fri cátaid thall 'na thig fri séta mar rochuinnig
Iarsin berid in drúi dóib breith na físsi co fír-chóir; feib ruc riam in mbreith co mblaid dia éis cid cían comailtair
"Is í ind ingen adbal ard atchondarc-su a rí rogarg ind aband fail it tír the dianid ainm sír-búan Sláne"
"Is iat na datha atbere i n-étgud na hingine áes cach dána núi fo nim cen inandus 'na n-aistib"
"ís é in briugu cétach cind rop athair don ingin fhind talam" ar in drúi dia deóin "triasatá cét cech ceneóil"
"Is é mac robái 'na broind ocht cét bliadna mar bágaim loch geínfes uaidi ar gurt glas ocus frit lind-siu lethfas"
"In lá geinfes cona gáir báidfid in n-abaind n-imsláin: cách 'ca hól-si dara hor acht cid mór-si bid mó-som"
"Is é in cnocc mór mó cach dind atchonnarcais ósa cind do nert-su ós chách is mochen cen tráethad is cen tairnem"
"Is é in bile óir ainbthech gécach lethan lán-toirthech tussu it ríg for Banba bind is for cach adba in hErind"
"'s é in t-airfitiud co n-úaill robái i mbaurr in bile búain th' aurlabra fíal óebdu de ic sídugad sochaide"
"Is í in gáeth cobsaid cen chrúas rothascair na toirthe anúas th'enech a déit-gil dúanaich ic dáil chruid do chóem-shlúagaib"
"Is duit atá a breth bunaid na físsi ar cach prím-thulaig; ní fhail do chreitim it chrí ar hÉrinn corbat óen-rí"
Eochaid eólach diarb assa fofuair súithi senchassa do Loch Garman tall na thír ic adnad rand do roríg
Cuintgim itge ar Día dam co rob maith imthús m'anman ná roslena cin i crí 'con fiur ac'nárba haithri
Loch Dacháech Tancatar sund óigid do chéin co féin ramóir Cicul mac Guill maic Túathmair thruim '
ó Sléib Amóir
Ba sed al-lín muintire in ríg ir-róen-chossair trí cétaib fer fri crannu sleg for óen-chossaib lasin ríg a máthair mín co mbríg deóraid: in deilm dúanach in Loth lúamnach co lúas leómain
Tucastair leis a mnái fri feis do deis dírma Fuata bé Fáil cechaing 'sin báig i ndáil dígla
Amlaid doluid torrach tar muir co sóer-inbir Dacháech co clú corothoí a brú in n-oen-ingin
Lochtach in chland in droch-der dall co ndínirte:
Dacháech a hainm cach amm cach airm gairm glífite
Feib rosuacht lár ba sí in bág co mbán-gábud: rethis co moch musling 'sin loch dia lán-bádud
Desin atá ó ainm na mná in comainm-se for Loch Dacháech; fuair adbur sáeth in sogairm-se
Rob é a fatha do chlód catha for chlaind Míled; toirsech bass de rotoimsed fé fri cnes ríg-fher
Cach fer ba díb cach ben co mbríg ní rancatar: dom chubus úad ba turus trúag dia tancatar
Port Lairge Fil sund áige do churp ríg; dafuc sáile dar srib-gním fri sóer-sheirc sith-baill suilig óen-meicc Cithaing cét-guinig
A hInis Áine na n-arg ruc Rot a báire bith-garg in taur testa cach thíre: ba caur cnesta cocríche
Etir tír ocus tuind tig cechaing mac in duind deinmig a chlé fri muir n-Icht n-etal a dess fri bruig mbúan-Bretan
Cocúala in fagur andsin ropo magur co mór-nim muirn na mur-duchand mara ós na tonnaib tóeb-glana
Cáine suire fri cach seilb; ba cáime cech duine deilb a cuirp ós tonnaib tuile cona mongaib ór-buide
Tuilfitis slóig in betha ria nglóir is ria nglan-gretha: nístibred im báig mbíthe dáil fria cness fria cóem-chíche
Ina mbíd fo uisce díb ropo chuiscle cen cháin-bríg: métithir tulaig tend-glain do muraig do mór-femnaig
Tuc mac Cithaing sain-sheirc sáir; ní fríth serc dó 'na chommáin: fuair Rot cen grés ria nguide olc ba bés don ban-chuire
Romúchad romarbad Rot is rodamnad a dond-chorp: céin bad buidech mar báigid dia bith marb 'na min-áigib
Doriacht anair dar sál seng corogab íath-port n-Érenn lárac ós bund mar báige co fil sund a sóer-áige
Desin is ráitte cach íath Port Láirgge nal-lethan-scíath: dáine is dían ar gurt mad glecc dóig is lucht fíal co failet
Mag Raigne Atchúala daig-fher ndámach diarb ainm Raigne Románach do thiachtain fri serc-blaid snéid i crích nertmair Narbonéin
Tri dán tucsat for Raigne sráb na Gallia glan-aidble tarthúd úire for fénaib tascrad feda find-fhrémaig
Scáiled in mur-gabuil múaid cos' tathig Ligir lond-glúair co mbeth fo mud cach inse do thóeb tharpech Torinse
Rosforb Raigne in rámai ráin cen daidbre ocus cen dodáil fer cos' nárthathig terca fri trib lathib lán-cherta
Étlais úadib in fénnid cosna búadib bith-réillib ná beth fo dáire thailc thall; tuc leis túaig baicc is rámann
Cechaing co forud Fótla cen robud cen ríg-fhócra; dessid in deil degrach donn i n-Imliuch menmnach Mecconn
Slechtais in flaith féig fartail in fidbaid réil ríg-shlattaig; conid Mag Raigni rúanaid co saidbri co sóer-búadaib
Mac Ugaine aidble gíall Raigne roscadach ríg-fhíal rogab in mag slúagda sel; rochúala corbo daig-fher
Mag Femin Mag Fera Mag Fea Femen ocus Fera find mílid mera na mór-dind is Fea fri fid-fhogail Fáil maic Inogaich maic Dacháir La claind Míled mhbadba mhbrais brogsat co Banba mhbarr-glais; a n-airm fri dúal a ndána bacc is túag is trom-ráma
Túag oc tamnad oc trén-mud ocus bacc ic eirémud a n-airm ána cen úabur ocus ráma oc rorúamur
Slechtsat tri maige méd n-amm; techtsat tria gaire a ngarmann:
Mag Fea ní dela do deir Mag Fera ocus Mag Femin
Nochuired cach eile cen fhuirech cen aithméile cen baeth-rún rosmairn immaig cláemchlúd airm ocus ernaig
Mag Fea nírthréic ciarbo thúi Fea ben Néit maic Indúi find-ben ba sercaigthi serc ingen Elcmairi fhíal-chert
Atchúala co ngile gné dá dam Dile derscaigthe Fe ocus Men fria ngairm sein ó fail ainm ar Maig Fhemin
Mag Femin I I Femen indiu cid fásach robói nech diarbo násad:
Uime roferad frossa d'éis Lugdech maic Oengossa
Cíarbo dú dogra don tír ar ái in ríg-sin sech cach ríg?
Dáig is é sin rí ba dech oc imdegail a enech
Cía enech mór dorigne a maic ind ríg ó Thibre?
Indarbad na n-Gall tar muir sár ar síl Iriail Glúnmair
In fil gním aile dogneth riasiu arfemad búaid míled?
Brúd Banba blad do mac ríg issin chath immon fiad-míl
In cath il-Luchut rolá for leith Chuind for Connachta:
Tuascert Muman iarna raind is hé descert a fheraind
In carn fil il-Lotain láin in memor latt a Chomgáin?
Cloch cach fhir thánic 'sin cath maróen fri Lugaid lúamnach
Carn ind ríg in fess cía rí dianid dír dech a deg-gním?
Rí rogab Mumain mét nhglond Lugaid lám-derg lebor-mong
Doratad crech fri Mumain conid atharla Lugaid
Bátar a longa for muir: ba graiffnech i Femen-maig
Gabsat secht ríg for Mumain eter Ailill is Lugaid
Ní roga ríg rí díb-sin is ferr lim Lugaid Femin
Tricha ríg rímther búaid do chiniud Chuirc fri óen-úair taichnefaid Cassel; trebfait echtraind Mag Femen
Ná dermat in ríg las 'tái ocus ná dermat a mnái
Rasisset in nem iarsain Mór ocus Fíngen Femin
Is ferr d'andrib Inse Fáil Mór ingen Aéda Bennáin
Ferr Fíngen inná cech fer immarédi dar Femen
Cacha imlodmar cose de bruig Banba barr-glaine Ní fuaramar mag is fer amail Fingen sceo Femen
Daim Dile tuargaibset cend ar in maig ac Loch Shilend Ité a n-anmand Fe is Men: is díb dogairther Femen
Tussu Mac dá Cherda i crí ocus messi Cummini
Bid hé ar nhdíl ar nhdís nem ocus bid fásach Femen
Femen
Tond Clidna I Clidna chend-fhind búan a bét 'con tuind-se tánic a héc; damna d'a máthair beith marb inní dia tarla in sen-ainm
Dia ndernad in t-óenach the ac lucht tíre tairngire is é thuc in mnái tre cheilg Ciabán mac Echach imdeirg
Rígan ind óenaig thall tra ingen dar' chomainm Clidna tar in ler lethan longach tuc leis Ciabán cass-mongach
Rofhácaib hí forsin tuind luid uaithi echtra n-étruimm d'iarraid selga monur mass luid roime fon fhid fholt-chass
Tánic in tond tara éis do Chiabán nírbo deg-shéis; mór gním ba dimda linne bádud Clidna cend-fhinde
Tond dúine Téite na tríath issé a hainm roime in bar n-íath nocorbáided 'mon tuind tra ben diarbo chomainm Clidna
Lecht Téite 'sin tráig-se thúaid; rogáet immese a mór-shlúaig; lecht Clidna 'sin tráig-se thess fri Síd Duirn Buide anairdess
Fliuchthar folt in Duirn Buide i tondaib in trom-thuile: dimda do neoch fuil ann is sí Clidna nosbáidenn
Ildathach is a dá macc robáitea in triur ac tochmarc; is mairg roadair don luing náchasanaig ar óen-tuind
Cóica long lótar tar sál teglach tige Manannán; nocharb í 'n chongaib cen gá: robáitea ar thondaib Clidna
Tond Chlidna I I Genann mac Triúin torum ndil ba hé tríath in tíre-sin; ó rogab fonn flatha fáe ba cáime dia chlaind Clidnae
Brígda in bedg bresta in forrach doluid Ciabán cass-mongach dia ránic Mag medrach Mell tar drong ndegrach na dílenn
Iar techt i tír tólaib gal conid ann roarlastar trí cóicta gol erctha raind im Chlidna ingin Genainn
Trí cóicta túath fil 'sin raind; gíall cach túaithe il-láim Genaind; dofil sund ingin cach ríg 'm irla ingine ind ard-ríg
"I n-anmaim Dé tíag-sa dó; biur-sa lium in ingin-so: is sí doróega cen locht Clidna chend-fhind chness-étrocht"
Cechaing céim ina churach fáchaid in tír trén-brugach conid iarsin Síd n-Ena; guilsetar na hingena
Tuir ocus túatha in maige dosfúartha fon golgaire: línsat airer na trága d'imfhastud na gabála
Atbert Genann — garg a gráin:
"Cia fuaitges i n-athgabáil"
atbert-som tar ler longach bertis Ciabán cass-mongach
Atbert Genann ósin t-shlúag:
"Maith a Chlidna chaindel-grúad: ind inbaid ticfa do lá cía mod arafesur-sa"
"Bíd th'aire frissin lá atbél: atbiur frit bid é mo scél ticfa tond tennfas trilis corua tar th'adba it inis"
Conid iarsin trúag in dál doluid Clidna la Ciabán; dirgset in seól sóeb in sess timchell hÉrenn aniardess
Esnad na gáithe gairge ocus anfad na fairrge dosrat fri grian síd nad lac i n-inbiur Trága Tellat
Mogenar do Chlidna cháid ó doluid issin éc-dáil issin airm rochlóechlói deinn co fil a hainm ós hÉrinn
Ní sochtmar anocht in tracht Tond Chlidna cid aréracht: benaid béim fri Banba mbind iar sáeth ingine Genainn
Carn Húi Néit Lecht Bressi co mbúada cosna gessi gráda maic Elathan óebda deg-athar ar ndála Dag-macc Néit maic Indúi co nglan-gairt ba hAlldaí mac Thait as mac Thabuirn co ramuirn co rablaí Mac Endai maic Báad ráad iarna rethaib mac Ibaid co n-óebdacht robo sóer-macc Bethaig Mac Iarboineóil fátha co ngliaid bireóil úatha mac Nemid co congaib luid il-longaib lúatha
Ba hé sin a cairddes ní hairdmes co mertain Túathe Dé co demin fri claind Nemid nertmair
Bress ba cóem in cara ba sóer is ba sona mind slúaig cen gné nguba do Thúaith Dé ba toga
Ól cét cacha cléithi cen tréithi don tríathach do lacht búair co n-uidre: fúair duilge don bíathad
Hi flaith Nechtain bass-cháin co serc-blaid co sith-rúin for ríg na dá Muman fríth bunad don bith-dúil
Búar Muman cach baile pudar búan la suide forollscad for ratha comdar datha duibe
Foillged littu lúatha lasna gliccu gnátha 'mon búar co mblaid ítha cosa frítha fátha
Delbsat crann-búar cobsaid in sam-slúag sóer slim-sain Lug ba gor cach n-am-sain rostog is rostimsaig
Lín-paite 'na ngablaib fri sír-thraite sulbair; rota cen bracht mbal-glain 's é lacht rodasurmaid
Tri chét ba hé al-lín-sin ar sét cosin slúag-sin: tria cheó ngó don gliaid-sin nír beó bó don búar-sin
Dolluid Bress co mbruth-gail dia mess co lár n-achaid: desin cen síl sorthain torchair ocus tathaim
Romessad ónd albín tri chét sessar serb-dúr dia ól don ríg rindmor: ba tirgnom cen deg-rún
Geiss do Bress a n-opa na cless dobreth chuca: mos-ib cen nach n-ecal: ní fhetar cid thuca
Hi Carn húi Néit níamda romarb in géic grúamda mar attib cen omun dig don rodub rúamda
Dind áil-sin cen uisse iar scaichsin a geisse gráid cen dlecht cen deisse dofil fair lecht mac Breisse
Crotta Cliach Sunda sefain fer síde Clíach na cruite ceól-míne: fuair gráin fri gorm-greis ngrinde ic dáil chomdeis Chonchinde
Robói bliadain buidnib tor cen chóemna ocus cen chotlod feib sennad slóg na síde nothendad brón ban-bríge
Ní tharlaic Bodb brígda tor Clíach dochum síd fer Femon; atgeóin fri fochmarc fuired in tochmarc in tochuired
Oslaicc talam tólaib tlacht fiad na slógaib i sír-chacht; amru brígaib bág n-uide sám fri sídaib sám-chuire
Airm i tathaim ar thimme Clíach rochachain ceól-binde; and rolúath-gab cen lumma draic úathmar fil isunda
Loch Bél Dracon — dremne gal cen meirbe is cen míbal —
tríath trethain co trumma thair diarbo Clíach sunna sefain
Cend Febrat álaind slíab sen adba robúan na ríg-fher atchíu is adba fír-fhíal hé d'éis na ríg-fhían co rogné
Tánac-sa lá co moch-moch tar Cend Febrat na n-úar-scoth: ní dál do dermat dúane tar Cend Febrat folt-úane
Domrimart gáir na gáithe im chotlud co cíall-báithe ba dál fri gáise glaine eter láirne láechraide
Mar rochotlas cóem in mod and fofhúaras m'airfiteod: tarfas dam co fír i fat cach síd fail i Cind Febrat
Iarsin co facca in dún dron i fail cath-gus cen chrínod: im-mullach Cuillen cuillech i mbíd cruind-fher crúad-buillech
Fúaras nech roaisneis dam issin dúnud cen dorchad sudigud na fert i fat fail co cert i Cind Febrat
Fert Cáin maic Deirg dúalaig druin ó fail slíab Cáin in choscuir rosamlad ar mo láim deis; rop adbar áig i n-éisleis
Atchondarc and fert n-úathaid duma n-Eirc a hIrlúachair; 'sind leccain dind leith atúaid atá 'na lepaid lán-chrúaid
Fert Garbáin maic Dedaid déin airm i n-adnacht 'sind aursléib; cert a níam mar atá thair ní cían ó lecht mná Dubthaig
Fertán Dubthaig féin rofess 'sind leccain dind leith andess:
'sin tulaig ónd lecht ille fert i fail Lugaid Láigde
Atát ferta na tri mban im mnái Dáire cen dorchad im Eithni im Máir im Mugain táib fri táib 'sin trom-thulaig
Dofil úadaib thair 'sin chnucc fert Dodera fo dond-brutt iarna guin co fíar i fat: noco chían ó Chind Febrat
Atá in tibar áille blad cen chúas ocus cen chrínad ós lepaid Lugdaig in lúain ic dún Dubthaig anairthúaid
In tibar diarlen in t-ainm i Cind Febrat in dath-airm fair mar atchúala messe atát búada is búan-gesse
Cipé fongeib dia láim deiss méraid cen galar cen geiss ra haiss Mac Dé rodlúthaig conid laiss a lán-dúthaig
Cipé fongeib dia láim chlí roordaig rí in betho bí is sí a déin-breth ria dérge a glé-meth nó a gair-sécle
o rogabsat Túatha Dé for fund Fótla co find-gné ós róen na ndrúad find i fat atá in chróeb i Cind Febrat
Cend Febrat is Cend Cuirrig is Cend Cláire chrúaid-buillig ocus Cend Aífe amra frismben sáithe sen-labra
Ó mac Flaind ónd Loch Slemain a n-imthús ní hanmebair: marait sund ria techta trell cethri slechta na sen-chend
Currech Life Currech Life cona lí is terc rí dia fodamair: rucad a chend úad i cían cosin slíab ós Bodamair
Currech Life línaib slóg rothimsaig brón bán-bidbad: óen-fher do thamnad in troch matan moch — ba lán-ingnad
"Is mé Find am féith fromtha co cléith brogtha bróen-uillig: topacht co Bodamair mbuirr a chend co muing móel-Chuirrig "Roselt for Fothud in feidm is dó ba deilm dóer-buillech: ba hinund brú rothochair Fothad ocus cóel-Chuirrech
Ingen maic Niad co méite Téite notharcitis tuir ben maic Regamna co rind do láim Find ferad a Din dáil-sin torchair Téite dar cach féice fóen-buillech is mac Eegamna robthaig ocus torchair cóel-Chuirrech
Temair Lúachra In Lúachair dano in Lúachair diamsad cuman a búachail robo mag find-lethan fóen co n-imat róen is rúathair
In Lúachair dano in Lúachair ba treb glan toga tuachail; ind inbaid rochlóechlói gné ba cáime tír tarngire
In Lúachair dano in Lúachair ba hadba niad is núachair; robo mag scothach fo scí co remes mac n-Ugaini
In Lúachair dano in Lúachair ba himda sleg 'na slúag-thaig; i n-aimsir Dedaid maic Sin nosfuilngtis a scoth-shemair
Rob áibind do chlainn Dedaid dia raibe a tech i Temair; ba háibind Temair 'moa tig i n-aimsir Dedaid maic Sin
Tucad d'ingin Lugdach luind ar thóchim do thír fo thuind cach forba togad ar thlus ar brogad forsin turus
Oc Eremón robói in ben; is sí robói i Temair Breg ocus a mbói sundana: is di atá Temair Lúachra
In aidche rogénair Conn ba fáilid riss Ériu oll; innti rochinsetar tra Siuir ocus Eóir is Berba
In aidche rogénair Conn asracht cech flaith co foroll; innti rofessa búan bla Bile Tortan Eó Rossa
In aidche rogénair Conn ronassa Ériu óen-glonn;
Loch Riach is ann rochin sin ocus Loch Léin ós Lúachair
Is mé Fintan; am fer sen; rochlóechlói mo ré is m'ed; tánac i n-Inis Fáil find cethri tráth déc ria ndílind
O rodoirt díliu for bith rochuir m'aes — ní gúach in grith: nomfil oc Dún Tulcha tra i n-iarthur thúaiscirt Lúachra
Slíab Míss Míss ingen Maireda múaid maic Caireda claideb-rúaid rogab slíab 'n-a selb-raind sain co cían ós derb-chlaind Dedaid
Dia farcabsat crích maic Sin clanna Maireda mór-mir —
Echaid is Rí rígda in scor barr-thús dírma cen dochor Ba sóer-ben slúaig co saine do Chóemgen chrúaid chongnaide Míss fúair cen a dedail de sóer-druim Senaig 'n-a slaibre
Senach garb mac Dedaid déin is and ba marb forsin t-shléib: and fail fo tháth fo thuba a ráth is a róen-guba
Fúair Míss ós dairib na ndám ingen Mairid co mór-grád fri foshnaidm cen déine ndíss sogairm sóer sléibe sen-Míss
Tipra Sen-Garmna Tipra Sen-Garmna fo a snas cía sen-labra dia senchas?
is cid diatá araile Airer créchtach Criblaige?
In t-airer-sin cid diatá ocus tipra Sen-Garmna conécius dúib dígrais band aní diatát a n-anmann
Sen-Garman sléibe maic Sin ó Loch Léin a hIrlúachair ránic mór rót in ríglach: uair nirb óc rop il-gnímach
Dorigne creich thess 'con tuind i nderna crúach-bás Crochduind; uais athbach dogéne iarsain orgain Cathrach Comfhossaid
Iarsin luid rempi fo thúaid ind athben fhergach fhír-chrúaid: robí in fer fallán co fraig Gannán 'na nóid hi Caislib
Ránic rempi monor ngrind co Mongfind co muime Find cor' loisc macraid dia fúair blad in-Nóid Dromma búain Bertach
Tánic rempi cen temel ránic co síd fer Femen coromarb Dub Róit ind ráin inna nóid féin oc Formáil
Sen-Garman 'sa mac co mbail sníset fri fat hi fogail; andsin gníset cairddes cain is Criblach cáin a Cruachain
Mac do Chriblaig Crimthann Cass: nírb é in t-imgand ar ernmass; cid a chomáes ba calma im sogáes mac Sen-Garmna
Nert nónbair robói i Criblaig airm i mbenad fri hirgail: ocus nert nónbair samlaid fri slóg-blaid i Sen-Garmain
Nert dá nonbur lethu a ndís gním cen chlethu cen athscís; gráin cethri nónbur samlaid ed robói dia comchablaig
Ba hingnad la Find a rád don chethrur chalma chomlán fogail cen laicce ria lind do dénam aicce in hÉrind
Noslenann Find féin iarsain co ndeochatar don talmain; co ná fúaratar a ndín ar maig nó ar muir nó ar mór-thír
Co fúaratar lathe n-and topur uisci úar-abann iarna tichtain a talmain ciarb ingnad la Sen-Garmain
Cuirid Garman sís a mac iar scís ocus iar comrac consói Slechtaire na slat i n-agid trell na tiprat
Geibid glanad na hadba co látir co lán-chalma; focheird úad dia múr immach a húr is a hard-grenach
Iarsin luid immach ar cúl ocus ní rocheil a rún: fúair dín ar arm-gail shlóig Fhind tech mór fo thalmain tírimm
Lotar in cethrur calma do shaigid na sen-adba; rucsat co diamair dia ndín immad fíadaig is fíad-míl
Luidset laithe for Lúachair ciarbo thaithbe imúathaid: atchíat din rót nád fhetar óclach n-óc ná 'dgénatar
Ossíne is é robói and trúag in t-ecmong nárb admall: recait a ngleó cen chabra: berait leó dia prím-adba
Lá d'Ossín issin tig thall inna chumriuch co himgand: tuc dó crand sóer dia snaide Crimthand Cóel mac Criblaige
Rosnas Ossín dó a chrand co hadnár is co hadmall: indsmais cen docair gái nglan immar rosfocail Crimthan
Dorigne Ossín foa choimm liathróit do chasnaide in chraind: rolla úad a hind a glac immach ar lind na tiprat
Fechtas bói Find forsind áth dered lái i n-etarthráth: co facca chuice in snaide do brú Féile find-glaine
Gebis 'n-a láim mod n-ergna ba móite leis a menma:
Ossín fogní ar cach fer cipe baile asar' teilced
Lotar ind fhían uile as cosin sruth coa bunadas: atchíat fotholl tói talman áitt i sír-bói Sen-Garman
Dosberat slega chuccu focherdat úadu a mbruttu; fúaprait tochailt in talman conusfacca Sen-Garman
Dolluid Criblach úadu immach dar in cét n-erred n-armach: rosmarb Find fíal iar saine thiar i n-Airiur Chriblaige
Sernais Slechtaire seól ngar conair aile astur talman luid díb feib digsed in gáeth in leó luthmar labur-gáeth
Dolluid Find ba mod n-amra i ndegaid maic Sen-Garmna: rí fían co nglére rangell thiar oc Bérre na mbémmend
Cechaing Crimthand dar in féin ocus ropo chrúaid a chéim: sedlais co sóeb iar saine Crimthand Cóel mac Criblaige
Sen-Garman dobert anís nirbo chéim cert iar n-athscís: atnaig a cend i ruth gait; cuirthir a corp 'sin tiprait
Ni fharcaib Currech cluintir mac nothuilled trén-muntir acht techtaire cen tarba Slechtaire mac Sen-Garmna
Is é sin senchas iar fír ocus ba hé sin a ngním ind lochta lúaidset din t-shlait fúaigset Ossín fon tiprait
Findglais Roort Bláthnat ingen Mind in orgain ós Airget-Glind: mór-gním do mnái brath a fir dóig is friss rodamídair
Trúag a n-imscar imalle Bláthnat ocus Ferchertne co fail a lecht díblínaib i Rind Chind Bera brígmair
Ferbrecach is Senfhiacail ropdar araid do thriáthaib;
Fergaire a Fráechmaig i fat mór do laéchaib roortsat
Srúb Brain Matan do Choin na Cerdda for múr dron dúne Delga fri sechem slúag 'na saige ic fethem úar irgaile
Co facca in muir n-uár n-altach co slúag adbal ingantach fer co fáthaib rafhollaig ria ráthaib ria rodrongaib
Línsat triáth-mag a téite in slúag scíath-glan scíth-méite: rochansat ceól cen chobra for a seól co sír-solma
Ba lór do brón in betha a nglór is a ngarb-gretha: lór do déstin co dergnaid déscin for a ndub-delbaib
Tri cóicait 'sind éill fo thrí; lór ba léir al-línmairi: duibithir funchi fedil culchi cach eóin imthemin
Remra a cuirp is a cossa: mosnáitis muir dia mbossa: sithithir seóil for sessaib scéith cach eóin cen imresain
Secht n-artim fo thri tadbain gulban cach óen-eóin angbaid: secht cubait riged ránac i tacmung a mun-brágat
Imsói fothu feochar ngal Cú na cath is na comram: rosoirg dia thábaill in daig co rámaind is co redgaig
Desin roort uile n-óg in énlaith olc ecal-mór tar cach ngaibél col-lín bla cossin mbrainén ba tiugba
Rotheip a méide assa muin indlais a láma 'n-a fhuil roúaig cach rúin in callait tuc srúib forsin sen-charraic
Desin asberar Srúb Brain: fégar cech rún tria rogail do gním in Chon nár chatail sír in mod cach moch-matain
Loch Lein Dlegair do lind Locha Léin athchomarc a heterchéin mar tá ós chách cen chuit mbróin fo bláth ocus fo bith-glóir
Robói tan ba fíad fertach co n-ilur tríath tairbertach: cía beith 'na rath-lind lín bla for seilb Fathlind maic Áeda
Ó dolluid for selbai sláin Fathlind maic Aeda Damáin loch in chuire cháim cen chair láid do cach duine dlegair
Atchúala Lén col-lín uird do bith fo brúch a bláth-buird diarchum cen tíam-gestal tais níam-lestar Fainne Flidais
Oc Síd Buidb ba cerdd cen chair Lén Lín-fhíaclach mac Bolgaig:
Bolgach mac Bannaig blad bil ba mac Glammaig maic Gomir carbad cid cathbarr óir cid cúach cid cairche ciúil chóir do Lén ba fír deg-blad de ba gním erlam ria n-aidche
Iar scur cech aidche gním cert dond fhiur foirbthe nírb amnert dia indeóin focherdded-se úad co hindeóin na n-Dése
Tri frossa focherdded-si ind indeóin co n-óibligi fross usci fedil fedma fross do thenid trichemda:
In tress-fhross co nglé-raind glain do némaind cháim chorcar-glain conid iat co ndénma dil némna Locha Léin lind-gil
Maraid Loch Léin in laga co n-immud tond tóeb-thana: crích na n-Dése dia deóin maraid dia ése a indeóin flaith Éremóin cen ail iar nglé-dedóil cen debaid túargaib tar cach soairm sair tomaidm Locha Léin lindmair
Atberat sund iar saine sáir-fhir ocus senchaide co ná fríth ri taidbsin thair co haimsir Cuind Chét-chathaig
Desin atá ni tairm tó senchas Locha Léin iar ló: is bretti a buide diar mblaid: do cach duine ised dlegair
Carn Feradaig In carn-sa atchíu co ndechair Feradaich co fír-brethaib: am eól co húain in cech airm 'sin sceól ó fúair a chomainm
Feradach don rothuilg ráin ba mac Rochuirp maic Golláin:
Gollán cosin gol-gáith gil ba mac Conmáil maic Ebir
Rogab tríath Temrach tíre Tigernmas co trén-ríge: tri nói cath a crannaig cáil robriss for clannaib Conmáil
Romarb Conmáel cond catha i cath óenaig mór-Macha: cath Eille ar moch-ord áig romarb Rochorp mac Golláin
Romarb Feradach iarsin romacc Rochuirp co ríg-gail: corp as' rulaid iarna mairn fail fot dumaib a chóem-chairn
Feradach ferad catha conidromarb mál Macha: fuair dáil ná rodlecht adiu rothráig cocert a cairdiu
Tigernmas co n-immud áig co libernmas co lond-báig cona slóg co soblad sain tuc mór congal im charnaib
Luimnech A fir fadlas sós na sen labras cach nós co núa-gel druit lat ós druimnib daire cuit Luimnig na laechraide
Luimnech lethan in labrad rosrethad co sír-adbal co fail cech tráth cen tairbirt co bráth conid bith-airdirc
Is céte óenaig agair co róenaib co robladaib; rongab slóg saidbir sattail co saidlib co sról-brattaib
Sochaide rodál cose co lár Luimnig na loingse: ó dáil slúaig ba tuillmech tairm ó fúair Luimnech a láech-ainm
Cóiced n-Echach rodál dó ba srethad sám co sáer-gnó 'n-agid slúaig Lúachra luinne dagfhir Crúachna cloth-buirre
Tucsat in rígrad ille co sír-blad co sóinmige dag-días cen utmaille fill dá mac Smucaille smitt-chind
Smucaille mac Bacduib buirr in gilla glac-duib glé-chuirr: maic dó fri ferga fige fir na cerda cath-mire
Rind ocus Fáebur fégair cen báegul ria mbeó-dédail feib noslabram dar cach ler ba hiat anmann na n-ard-fher
Iar techta don chath-gail chóir ind fhir athlaim aiged-móir suil adralsat a ngliaid nglé rogabsat a commairge
Ochaill a Cruachain chróebaig rogab fóesam fír-Fóebair; oc Síd Buidb ná fóelsad fill fofríth fóesam do rúad-Rind
Oc tintúd don chúan ar chúl dorat cech slúag hi sochlúd co mbói in loch fo luimnib de ina druimnib demnigthe
Amlaid doluid 'n-a lungair cach láech ina líath-lummain conid lind Luimnig rosnacht Muimnig is fir Ólnecmacht
Desin roráidset in slóg ó thul Tuinne tulach-mór "is lumnigthe in t-inber oll cían bas chumnigthe in comlond"
Desin dogarar cach airm Luimnech labar in láech-airm; ón dáil-sin mar samlait sin in' rafadbait a fhír-fhir
Nó dia ruc sech íathu úaib scíathu mathe for mór-shlúaig do muin gilla co ngripe sruth na Sinna séol-brice
Lumman ainm cech scéith scenbda fo nách tréith cech tigerna comad díb co cuimnech cind rolen Luimnech in láech-lind
Robátar láich 'ca labrad ic tul Thuinne trom-adbal "is luimnechda lind maic Lir nidat tuillmecha a trénfhir "Slige Dala Senchas cía lín noniarfaig sliged Dala dag-bríathraig ind fhir dangin cen dinge co fúair mandir mílinde?
Dalo don Scithia scíathaig mac Edlicon iltríathaig sund robái ic brait ic borb-gail ic slait is ic sír-orgain
Cethrur tancatar dar tuind munter Edlicon imthruim dáig ba sith-eclaig slúagid re Scithecdaib scíath-úainib
Dalo ba fallán fri feirg ocus Cannán co crúaid-cheird Cré is Caire 'na clethchur ba lúath maige in mór-chethrur
Dalo tathaim diarbo thimm ó fuair fachaid is immchimm conid úaid cid fóen a airm fofúair in róen a ríg-ainm
'Ca chaslib fri fand-ág fír torchair Cannán in cath-míl: rogab thúaid in síthfe-se clúain Cannán críche Éle
Sétig Dala Cré na crech cen gné n-étig n-imthursech co fúair i fuss brath is brón icon russ co rath romór
Caire ba ben Channáin chrúaid co mbraine barráin bith-rúaid: dún Chairin cét costud fúair éc ocus imfhostud
Is í sin a fodail fhír iar scur monair is mígním feib fúair tri a muinigud mass a sudigud a senchass
Tathum buidin do brethaib do chuirib do chóem-srethaib; fail lim dliged is damna senchas sliged sóer-Banba
Cóic róit hÉrenn cen glór camm slige mór slige Chúalann slige Dala thréin túachail ocus slige Midlúachair:
Slige Assail maic Dóir duinn i crích móir Mide mór-Chuinn: in cóiced rót co ngné glass cid hé ní óc a shenchas
Bátar fo díamair dulig ic Fíannaib ic Fomurib; co ngénair Cond cét catha ní fríth in sét sen-fhlatha
Ó rogénair Cond cen chair rosfégaid rosfetabair tria gním in chóicir roscind atát óic-fhir 'ca n-immrimm
Iar fuin gréne ba geiss dul do Themraig co trén-chostud: d' fhiur na geisse ba gledrach dochum feisse fír-Themrach
Aidche samna co sós sen ba damna do nós núa-mer: fríth a díamraib a dairib ó shíabraib ó shídaigib
Díbergaig Midi mét marc tucsat d'Assal écomnart: rolensat úa Domblais déin dia fúair in soglais soréid
Midlúachair miriu cech máin mac do Damairne delb-cháin:
Damairne co serc-blaid sain mac Deccraig maic Diupaltaig
Úa rig Srúba Brain bailbe Midluachair mac Damairne fer co finib 'na fhurad fúair sligid na sen-churad
Sétna secc-derg slaide slúaig mac Durbaidi daiger-múaid fer cen irdubad cen fhell drúid Irmuman 'na thimchell
Is rempu-sin rodasní mac dorn-sholus Durbaidi oc saigid óc do Themraig fúair rót Dala deg-menmnaig
Mac Eogabail co ceird chrúi cosna gleó-galaib gnáth-núi fúair sligid na slúag-arm sen i crích Cúalann na coibden
Sab rainne hÉrend i ndó escir Riadda ní roen-gó dianid comainm fo glór glan Slige Mór mó cech mag-ar
Nár mac Oengussa airgthig a crích Umaill ech-cairpthig fúair sligid na ngorm-lann nglass ria finib Domnann drech-mass
Is amlaid-sin fofrítha na sligthi na sen-chrícha mar fhúarus a mbunad mbrass a ndúalus a ndind-shenchas
Sinann I Sáer-ainm Sinna saigid dún dáig rolaimid a lom-thúr: nirb imfhann a gním 's a gleó dia mbói Sinann co slán-beó
Rop ingen rogasta ríam Sinann sholasta shír-fhíal co fúair cach ndodáil nduthain ingen Lodáin laech-luchair
Hi tír tarngire co túi ná geib anbthine imchrúi fúair in suthain-blaid rosmill ingen Luchair-glain lúaidimm
Tipra nad meirb fon muir mass for seilb Chondlai ba comdass feib adrímem ria rélad luid Sinann dia sír-fhégad
Topur co mbara búaine ar ur aba indúaire feib arsluinnet a clotha asmbruinnet secht prím-shrotha
Immas na Segsa so dait co febsa fond fhír-thiprait: ós topur na tond tréorach fail coll n-écsi n-ilcheólach
Síltair sopur na Segsa for topur na trén-chennsa ó thuitit cnói Crínmoind cain fora ríg-broind réil roglain
In óen-fhecht n-a tuile thrumm turchat uile don chóem-chrund duille ocus bláth ocus mess do chách uile ní hamdess
Is amlaid-sin cen góe nglé tuitit n-a róe dorise for topur sográid Segsa fo chomdáil fo chomfhebsa
Tecait co húais ra gním nglé secht srotha búais cen búaidre dorís isin topur the dianid cocur ceól-éicse
Adrímem in uide n-úag dia luid Sinann co sóer-lúad co lind mná Féile fuinid cona gléire glan-foruid
Ní thesta máin bad maith linn for in saír sin ná saílfinn acht immas sóis co srethaib ba gním nóis dia núa-bethaid
Rotheich in topur toirm nglé tria chocur na ceól-éicse re Sinainn rothadaill túaid cor-riacht in n-abainn n-indúair
Rolen sruthair na Segsa ben Luchair na lán-gensa cor-riacht huru na haba co fúair mudu is mór-mada
Andsin robáided in breiss is rothráiged fo throm-greiss: marb in ben co mbruth baidb rolen dia sruth a sáer-ainm
Desin fri déine ndile lind mná Féile fír-gile: fail cech óen-airm cúairt n-assa sáer-ainm súairc na Sinna-sa
Sinann I I Sinann cá hadbar diatá inneósad cen immargá: atbér cen snaidm co solus a hainm is a bunadus
Innisfed do chách uile bunad Sinna srib-glaine: ní chél in dag-blad diatá: atbér adbar a hanma
Tipra Chonnlai ba mór muirn bói fon aibeis eochar-guirm: sé srotha nárb inann blad eisti Sinann in sechtmad
Nói cuill Chrimaill ind fhir glic dochuiret tall fon tiprait: atát le doilbi smachta fo cheó doirchi dráidechta n-óen-fhecht amail nách gnáth fhásas a nduille 's a mbláth: ingnad ciarsad sóer-búaid sin 's a mbeith i n-óen-úair abaig
In úair is abaig in cnúas tuitit 'sin tiprait anúas: thís immarlethat ar lár co nosethat na bratán
Do shúg na cnó ní dáil diss dogníat na bolca immaiss; tecait anall cach úaire dar na srothaib srib-úaine
Bói ingen ba buide barr thall a túathaib dé Danann Sinann gasta co ngné glain ingen Lodain luchair-glain
Smuainis ind ingen adaig in bind bél-derg banamail co mbói da hindus cach mblad acht in t-immus a óenar
Lá da tánic cosin sruth ind ingen ba cóem a cruth co facca nochor dál diss na bolca áilli immaiss
Téit ind ingen toisc úaille 'na ndiaid 'sin sruth srib-úaine: báiter hí da toisc anall; conid úaidi atá Sinann
Dénum aile mad áil lib uáim ar in Sinainn srib-gil cé bethir lim 'ca légud ní ferr hé 'ná in cét-dénum
Lind mná féile ba fír dam ainm na linde 'nar 'báided: is é a dír maras dise más fír é fri indise
Dénum aile is mebair lemm rochúala cách co coitchenn;
Cú Núadat ba mór maise robáite 'sin chrúad-glaise
Nó combad Sinann co becht Sín Morainn tre eterchert: nó sí in moirenn aidble gním: áille Sinann 'ná cach sín
Sliab n-Echtga I Senchas Echtga áine tria nert-bla co ndéine táthum cona dálaib do dámaib fer Féine
Rongab duine delb-glan mac Ruide co roblad:
's é fúair in tír tul-glan ó cach ríg dia fognad
O ríg Crúachan cloth-chóir fúair núachar co nert-máin; ba leis daig cen dédail feib fégair cech cert-láid
Lusca beist a lenmus ainm d'Fhergus mac Ruide roalt i Síd Nenta: ann rogellta a guide:
Ba cuchtaire ar chúanaib co mbruthmaire brígaig mac Ruide rúaid rélaid fégaid ocus fíraid
Rogab gnímu dálim doárim a dag-dáin dia fúair deg-raind dind-móir i crích Sengaind sam-náir
Robói i ngrádaib roríg tria dánaib co n-il-áeb; acht cen gái dia glan-fhír ní fhúair mnái ronirfháem
Rothecht Fergus filte do sherb-lus a shainte ó Móen na treb tuilte cosin róen ic fairge
Targaid uile i n-óen-ló mac Ruide co róen-gái a thír cona thoirthe ina coibche d'óen-mnái
Hi crích Echtair airig ic fertaib fer fuinid roalt in gein grádmar Echtga ágmar fuirid
Deir co núachraib núa do thúathaib dil Déa Aurscothaig maic Thinne gein co ngrinne gnéa
Cach máin bói for talmain bói lasin sáir sobraig acht foirb dáer ar dílse: nírb ísle dia roblaid
Dorat airle ndúalais ara dailbe dílis dia daltu gním góach Dóach Móel-chend mímis Feis la Fergus frithir ar ergnus a fhuithir ar a fúair do deg-raind í crích Sengaind sruith-fhir
Dorat uile i slabraid mac Ruide co rind-blaid in slíab cosa saigid co ndairib co ndindgnaib
O fhuair slíab cen chísu in ben dían fri dúasu ó shain gairm fri gnásu dofail a hainm úasu
Is desin asberar Echtga trebar tel-glas; sluind fiad chách cen trom-glas dianid somblas senchas
Áibind áibind Echtge ard adba na fían foébur-garg fond forsambítis maic Eirc maigen Dublaithi im Derg-deirc Dindgna n-Echtge Óenach Find damsa ind úain ronindisfind: ní búi róm ní bia tar m'éis nech bus eólchu 'na n-aisneis
Aurgna dí mnái diarbu mían nognáthaigtis in nhgarb-slíab Echtge ingen Dedaid druin is Echtach ingen Lodain
Cía slointer in slíab slemain ó Echtge ingin Dedaid cid é gairm nogairthe di is ainm dó slíab n-Echtaigi
Etarba na fích fuilech crích na coibden cét-guinech nostregtais conart chalma ina ndairib dond-garba
Domgnus rochosnatar thall clann Gairb do thúaith dé Danann: dind forsndessid Dolb drennach forsmbíd Crochán cuslennach
Crochán do chúanaib Crúachan nímarulaid a rúathar: torchair la Dolb mac n-Dáilim ruc coscur is chommáidim
Is and dessid Dolb détla for maigin in mór-échta: don chind ruc leis ina láim is de atá Cend Crocháin
Caille Candán Clochar n-Guill Ross dá Corr is Druim n-Dícuill Druim Cairn Druim Crocháin Druim Cais Druim Bainb Druim Lochán leth-glais:
Loch Gréine Grían ingen Find Loch n-Ibrach i n-Ibar-glind Loch forsndessid Trom Tórach fora ngair corr Crúad-glórach:
Loch Cipp Loch Gori Loch Cnó Loch mac Bricc Loch mac Bairchi Loch mac Bó Loch na mac Barc ic Boith in Máil Loch n-Eitte Loch n-Ethludáin
Loch ind Eich Loch ind Áige Loch na n-Drúad Loch na Dáime Loch Láig Loch na Fer Fuinid Loch Nechtain Loch n-Athguinig
Áth na hOirgne Áth na n-Oss Áth na n-Dam adam dorus Áth n-Dergmóna Áth n-Dega Áth Aithlessa ind Féindeda
Áth na hEigme Áth na n-óc Áth na Raite itir dá Rót Áth Ruba Áth Roiss Murchon Áth n-Dimma maic Edlicon Áth ind Escrai Áth n-Uidir Áth Mór Áth Mothair muinig Áth in Míl Áth nam-Meirgge Áth Luinge Áth Leth-dergge Áth na Licce Áth ind Lúain crech Átha Callainn fothúaid Áth Feda Áth Ferta in Daill Áth Lethan lechta Conaill Caille Conrúi friu andess fris' fertais óic écen-chless Caille Nathfráich ó sin 'mach cor-ragaib Óengus Tírech:
In tress-ainm dó iar tanaib iar cathaib iar congalaib ba hé Caille in chlaideb-deirg ind láich luind Lugdach lám-deirg
Nert na n-óc ic rige andess dorairngert Find flaith-écess bid la Connachta a slat brait cid Mumnig nosmelat
Fri Leth Cuind cáin in t-shléibe Echtge áine amréide is a hescáin co bráth mbalc fri Leth mór Moga Nuadat
Romolus Dál Cais cétach ní fúar indus da n-écnach: do Dál Chais caiscid na clíar ac nach aicind nech ainfhíal
Inbaid robsom fáilid Fland diamba ar sligid na sóer-chland ní fúar i mac Banba co mblad túaith rob ferr icht is engnam
Óen-fher díb tarla ar mo chind thúaid i tir Mane i Maig Fhind: bói i faichill ri bliadain mbuic ac tuilliud óen-bó is óen-bruit
Adubairt rim tria thúaichle "geib dam senchas mo thúaithe: is bind riam chride roclos a ngrés cen chor cennaiges"
Arsin geibim-sea dó in dúain dó-som ní tharla a dimbúaid: do neoch rothuill nír thairm terc dorat dam uile in óen-fhecht
Atchúalatar Dál Cais cert fúair onóir ina n-airecht doratsat in gasrad glan deich mba cacha cethraman
Ní closs terce brait ná bíd ar Dáil Chais nach ar a ríg síl na carat mar adcloss /l ní rabat 'ca n-anáibniuss
Éirig is taccair ri Brian cid focus cid gar cid cían ní fil a thotim can chath noco tair a sáegul-rath
Bid airdrí ar Erinn fechtaig ná ceil air a Ilbrechtaig ní chluin ceól ní chren indiu óen-rí dianat áibinniu Abair thúaid ri mac Coscraig ri aig rogab Tuaim n-Doss-glain imgaibed Cúil cian rocloss nó biaid ina anáibniuss Tadc mac Faelán flaith find-Fáil Corr Buide ocus Cend Gécáin rucsat úaim mo chuit cinad romgonsat co hessidan
Maith roordaig Críst romchar in fingal dorinnetar: atú-sa ar seilb Ríg na Cross atát-som cen áibinniuss Ropo mé Fland file féig nobítis ríg dom roréir ciarbam treórach nírbam timm ropo mé in t-eólach áibinn Ciarán cend cach náib fo nim acht mór-athair na muintir; ba misi cend na mbárd mbind dar'giall écse ard áibinn Ath Cliath Medraige Diambad mé nochinged ind i n-áth na find-fher fíal-grind bam-sa heól fri fecht fátha do sceól chert in chlíath-átha
Rop adba scíath ocus scen co n-ilur chlíath is coibden: ropsat bróenaig a daig-fhir i róenaib ria ríg-Mainib
Áth moa mbi fuil dar feraib iarna nhguin do gnáth-beraib: dia rotróeta co trúaige fir rogóeta glan-grúaide
Áth moa tucsat debaid ndeirg clanna Dedaid fo díbeirg do secht Mainib sét rosern cona trichait cét cethern
Olc in t-adbar diambóIsin ciarb adbal ind imgletin im tháin bó Dartada dil trias' romachtada mór-fhir
Eochu bec mac Cairpre chain rí Clíach cen airdde ágmair ó Chuillind fri fáth fessa doroacht áth in arm-thressa
Fri homun tairir na tríath clíatha draigin is derg-scíach gníset moa n-áth dia aire ríg na ráth na ro-Maine
Ó na clíathaib-sin amne i n-íathaib Elga áine is Áth Clíath co tresse threb mar bad messe nochinged
Medraige Medraige mac Dorcain Maill maic Tromda maic Calatruimm do muintir maic Con don dáim ó inis iarthair Espáin
Séolais for muir nochar mall muinter Maic Con co mbarann cor' gab in trácht-sa uile ocon áth-sa Medraige
Clíath mac Cuillinn maic Duib-duinn do thegluch maic Con don tuinn adrochair ina thám de ocon áth-sa Medraige
Is deshin atá Áth Clíath forsind áth-sa óshin ríam ocus bíaid co bráth mbuide forsind áth-sa Medraige
Duibre mac Dubáin maic Deirg do muintir maic Con don leirg rogab ocon trácht-sa adchí isind áth-sa Medraigi
Deshin atá Duibre donn forsind áth-sa ríam romam ocus biaid co bráth mbuide forsind áth-sa Medraige
Neide níth-gonach nar mín is úada atá uisge mín do muintir maic Con uile itir Chron is Medraige
Gáeth mac Nechtain maic Firmóir ba mac airderc Éremóin maic Rois maic Inbir buidi dorat ingin Medraigi
Marcán mac Duinn mac Dathaig do muintir Chuinn chét-chathaig dofóeth Marcán eóem cride ar óen ocus Medraige
Gaillem ingen Breasail búain rosfotraic 'sin lind lán-fúair: and robáided in géc gel: is úaidi ráiter Gaillem
Facus da chéli in da lecht Medraigi is Gaillme dar lett: and atá Gaillem chride tóeb ri tóeb is Medraige
Laigen garb-líath mac Dáire maic ard-ríg na hEspáine rogab ocon áth adchí co tí in bráth tar Medraigi
Ath Laigin óshin ille forsind áth is biaid caidche is biaid cosin mbráth-sa adchí forsind áth-sa Medraigi
Fáilenn mac Illainn maic Neir tánic ón Gréic airtheraig do chobair maic Con dar lemm cor 'gab i n-inis Fáilenn
Tar éis a gona is a chath mac Illainn Fáilenn fledach doluid ina réim roime co fil féin oc Medraige
Bairenn mac Bolcáin maic Báin maic Illainn asind Espáin luid cona fhairinn roime co Bairinn ós Medraige
Is de atá Bairenn na mbenn is inis folt-glan Fáilenn: lotar isin tráig-se de isin maig-se Medraige
Loch Riach Loch Ríach cá Ríach asa loch?
do lindib cloth comtig dath: in fetabair cóich in Ríach co línaib scíath scáiles cath?
Cethri ríg bátar 'sin maig: dorétis graig ba gním gar;
Cáimell ocus Étar úar Casta ocus Ríach na ngrúad nglan
Ingen maith oc Cáimell cháem ingen aile oc Étar úar:
Celbil bél-maith bíthe int ainm Land leth-derg a hainm 'sin t-shlúag
Cuindgid Casta nír gním cloth cuindgid Ríach iat immasech: eitchither iat im na mnáib i ndáil dia tánic a mbrath
Andsin fócrait na fir thess cath rofess ar in lucht túaid: is deshin tánic a ndíth: ní-ma-fríth in fáth forúair
Is samlaid rochuirset cath ir-rechtaib dam n-idnach n-ard: acht óen-fer díb iarna mbrath ní therna ón chath codnaib celg
Marbthair 'sin chath Cáimell cáem ocus marbthair Étar úar: marbthair Casta and ria thóeb marbthair ar óen a dá shlúag
Ní therna díb íarna mbrath assin chath nírbo gním cloth acht amáin Ríach railbech rúad diarlen ainm ria lúad don loch
Int inad i tuctha a cind 'sin glind fri tóeb Dromma Sam genid tipra and ria túr fichid dar múr is dar mag
Dogní Ríach tech ós a cind dar linn robo lór do neim: cuiris comla dar a bél ciarbo thrén nír anacht sin
Fecht n-óen nár íadad ínt en: robói tan tall issin tig: fichis in topur co trén in scél diar' bádit na In míle robói 'sin dún is derb dún rosbáid co moch: ocus bádis Ríach nar-róen: atát mar óen issin loch
In fail rolegsat na fir fo lind Lir col-lín a scoth dath fola cach fhir ar úair is é dath fofúair in loch
Cáirig Hérenn uili ind cach sechtmad bliadain ba búan: ba finna ic techt isin loch corcra co cloth cingtis úad
Scé na Cáirech ós a chind immon dind bo dígrais dath ocus Áth na Cáirech cóem is de atát mar óen is rath
Fót diatá Mag Fót co fír ar rót nar-ríg robo chloth: is é in Fót-sin féta a shlóg ba rechtaire lór don loch
Mess Alluda is Rúathar sóer lotar tóeb fri tóeb co moch do chorcrad a cáirech ind co rosbáid fo lind in loch
Mag n-Aidni Mag n-Aidni co muriur mag co saidbri is co sóer-shlonnad: fir maige Aidni na n-ech fir nachdat daidbri im deibech
Bágaim mo dul dia labrad co slúag n-álaind n-imadbal as mo threbthus fo thurad ria senchus ria sóer-bunad
Fiche is cethrur ráth-mug recht do gnáth-chur ria comaitecht: do chlainn Míled ba molad a ngraimm ríg-fher ráth-mogad
Dá dag-mag déc cobo dó sét co sablad ni sóeb-ró slaidset fri sobail sercaid do chlainn Golaim gáirechtaig
Ba díb mac Allgubad find glac nach amdlugad Érinn: trén-chaur nochlechtad claide is noshlechtad mór-maige
Claide fidbad co fonnaib irgnam ráth i ríg-drommaib: fogníd in cech throm-thuirt te tene longphuirt is longse
Snigtis tenid a meóir maith cach tráth ba deóin don deg-fhlaith ó condrictis dáil fri dé a dí láim cech óen-aidche
De conattaig in ríg-fher fid co maccaib mór-Míled dia slaide fri sámus slaind combad árus dia chóem-chlaind
Dligid cen gairbe cen gol ainm ó Aidne imadbol dáig dofuc a dairib draimm co fail 'na maigib mór-chlaind
Is and bebais in bladmar adfét Segais sóer-adbal dianid sogairm slóg cose comainm mór maige Aidne
Móenmag Móenmag cá Móen ótá in mag tar cach róen ba ríg-adbal: fúair in ainm sóer co suba ó Móen maith mac Allguba
Mar óen is clann Míled mass tuc Móen in ríg-fher robrass Labraid luchair nad erchra adnad suthain sáer-berrtha
Dá dán oc Móen monur ndaith ó fúair solud in sóer-fhlaith gním berrtha ós braine belaig ocus maige a mór-fhedaib
Fúair forba fénnid cen brón ó Ébir ó Érimón corslecht Móen ba genand guin ferand fuithir mac Forduib
Móen ruc ar tús búan a blad lúag tria rús ar roberrad foclaid slóg sencha ar Samain
il-lóg berrtha Berramain
Berramain somáin berrtha fúair ro-Máin in ríg-threbtha ó chlainn Galaim na ngáire dáig bad bladaig bith-náire
É roberrad sund ar tús noco tennad cen trén-rús
Forbarr sáer na sluag sellad: a grúad cháem rocét-berrad
Fail sund ós cech cúan-bla cind tria chobra mbúada bél-bind derbthas ní baisech blaide senchas maisech Móenmaige
Cethrur Móen co mbúada breth ferr atchúala ar bith buidnech: in Móen-sin fri síd-blai seng ciaptar rígdai ba rothend
Móen mac Etna in file féig Móen mac Ugaine airm-géir Móen moraind Inbir Ella molaimm Móen mac n-Ailella
Fríth tria cach sóer-blaid samail do Móenmaig do Berramain: gairther oc cóemaib na crad ó na Móenaib-sin Móenmag
Loch Dergderc In lind-se lúadim cech lá dían-úaigim sós senchassa: lind nach serg-therc fri sam-dul dian ainm Derg-derc dron-adbul
Atchúala ríg co ngus glan i fus for thír Thúad-Muman clí co ndeochair chuchta cain Eochaid mac Luchta línmair
Luchta mac Lugair dind lind maic Lugdach luchair Lám-fhind maic Anle fáechda fotai maic Leo láechda lám-fhotai Maic Smirduib maic Molaig máith maic Gáith Golaig maic Ingáith maic Cormaic Coraig cluine maic Ailella Láeb-chuire Maic Rúaid maic Márthened mir maic Fhind maic Sithchind shaidbir maic Galaig na giallaim gail maic Riagaill ráin ba riagail Maic Eóin Bric ós chrícha cluin maic Ítha ocus maic Breguin maic Bratha bannaig blad bil do chlannaib Gáedil gnáth-gil
Senchas Echach cen ainble rosrethad co sáer-aidble dáig ní herenach anbal a genelach gnáth-adbal
Ní rogaib Cláire cétaig rí bad náire im níam-shétaib: in cach níth ba dáel dolaid co fríth fáen i Findchoraid file Ulad ainble cen bunad dia bith-fhaigde dáig rachúala gléire gal
ná bói in Éire noérad
Óen-rosc oc ríg Dromma derg ba hé in cóem-losc claideb-derg: adbul brath-gnó thuc ó thig mac Athgló dia athchungid
"Tuc dam do rosc roglas réil" arin drúi dognas doréir:
"is tu rodelig d'fheraib clú enig do Gáedelaib"
"Rotbia cen chaire ceilge an condaige a Fhirchertne" arfer in gascid guinig "cid hí ind ascid imduilig"
Dorat rí Cláire is Chodail ba gním áile is immomain
a mér fo shúil glais mar gló co mbói for bais maic Athgló
Roráid tria debech i ndul robáid cech n-enech n-adbul:
"d'fheraib is messe rotfhost: díl gresse d'emain t'óen-rosc" Echaid éim nírb essil: dodechaid réim rodessil d'iarair usce úair imglain co fúair diamair dag-ingnaid
Óen-fher foláma cen locht sóerfher gráda glan-étrocht: ní rofhaem nech fri sét síd acht óen do chét in n-ard-ríg
Roshír cech lúachair 'masech in fer túachail ba tóisech; rosháil iar cóir chuscle cain co mbad fhóir usce imglain
"Sáegul duit a rí rigi cen báegul cen brath-bini: ní fhail sund fri dúise ndil nigi do gnúise a glan-fhir"
Aidlis Eochaid in lúachair nirb aimdeis nirb étúachail:
'na diaid cen glond mar rosgat doriacht topur tonn tiprat
Do chosc na fola fír sain negair rosc in ríg rathmair a topur na tonn táide moambí bocur beó-báige
Tuc Eochaid a chend cen chol fo thrí co tend fon topor corbo chró-derg in derc dron d'fhuil ríg rogerg na rochor
Fúair Eochaid na fert féile tria nert ríg na rogréine fó rúin raga cech roimse da shúil glana glé-shoillse
Feib roshill Eochaid Assail for in lind co ló-chassair roráid tre bedg-bert in bres "is ainm duil Dergderc díles"
Desin ba togairm tocha fail comainm in chóem-locha ó condrecat cocur cind in topur is in trom-lind
Desin rolád cen logad in cath for fál Findchorad comlud catha na rúad rind is fatha trúag in tiug-lind
Don ríg rochés ferr cach flaith ní rob gerr mo grés glé-maith: mo fhlaith ic ríg na ngáeth ngrind ná lámaig láech na loch-lind
In Acsin senchus srethaib gal lacha Dergderc na ndamnad mar frithi a lebraib lindi fis sedmar na saer-lindi
Ráth Crúachan Estid a churu im Chrúachain fri dumu cach dag-núachair: a shlúag ónad sír-blad smacht a rígrad fer n-Olnécmacht
A shlúag na nglond fata fír col-lín drong nhdata is dag-ríg a dremm is déniu dolud diargell Ériu il-torud
Ferda i fáen-gliaid co romsib síl sáer-Briain co sár-longsib: is dia réir roseólta sain géill na hEórpa co Cruachain
Mad dia n-áirmem nós cech nirt noco dáilfem sós sáer-chirt do Chrúachain cháid cen chaite ac'nach úathaid écraite
Eól dam fri sogairm snaitte comainm Crúachna comnairte: ní súail in tairm in tescul ó fúair gairm is glan-gestul
Eochu Airem éraimm n-ard diambái i Frémainn in fíal-garg fer rochóemaig na clessa ic gním óenaig ech-thressa Dolluid chucu Mider maith nirbo chridfher 'mon cóem-fhlaith
d' fhuatuch Etáine co n-úath diambái écáine iltúath
Ba dothfher in fer rosfuc Étáin is Crochen chatut in rígan is a cumal co sír-blad ba sár-umal
Siar ruc Midir in mbrait báin hi slait iarna sáer-gabáil co síd Sinche na slúag sen dáig ba dúal do dag-Mider
Co cend nómaide roan 'sin t-shíd glóraide glé-glan: is gnáth iar ngreiss co torud bág fri feiss fri fledugud
And atbert Crochen chalad "cía rothreb hi roanad?
a Midir na reb raglan in hí do threb thóeb-adbal?"
Athesc clothfhir na ceirde fri Crochin co cró-deirge:
"nessa do gréin dia gorud mo threb réil co rothorud"
Atbert Crúachu co caidle fiad na túathu tóeb-aidble:
"a Midir cen maidm cose imbia m'ainm forsin t-shíd-se?"
Tuc in rothreib lóg n-astair do Chrochin cóir tuarastail: ó Midir tairm thúaid 'ca thig a hainm úaid amal étsid
Desin asberar Crúachu ní celar for cóem-thúathu ó thuc Midir cen gái nglé a mnái co Sinig síde Midir nir thréith iar tain luid co Briaid Léith maic Celtchair ruc leis in glé-maill nglain-gil thuc a Frémainn ar écin
Robái Echaid aidble uird for srethaib saidbre a sholuirg ba didil a chlí chonaid ar tí Midir mór-choraig
Asbert a drúi fri Echaid "ní bat rúi it robethaid rotirmais écáine uilc d'ingnais Étáine in ór-fhuilt"
"Tair a forud na Fótla cen robud cen ríg-fhócra; tuc co Briaid Léith lat iar tain do shlúag nach tréith dia thogail"
"Is and fogéba do mnái cen díl séna fo shóer-gnái: hi tláis ná bí i fat a fhir tuc lat hí ar áis nó ar écin"
Is tossach sin fri gúais nglé do thochmarc úais Étáine: senchas túachail ria techt do Chrúachain ria cométsecht
Is i Croichen Chruachna coin mathair Meidbe co mor-gail dobi a Cruachain fa scem ngle sel re nuachar n-Edaine
Carn Fráich Carnd Fraich ca hadbar dia fuil fiarfaidear dona heolchaib: in Fraech o fuil in carn coin nachar moeth arm a n-imgoin
Fiarfaidim dib ni fath fand a eolcha ata 'na thimchall caidi ced-ainm in chairn chuirr?
far gairm baid bet buachaill
Sloindfead-sa daib in fis fir can imresain can imsnim in Fraech o fuil in carn cruaid isin muig thall co tren-buaid
Cnoc na Dala a ainm roime re re Meidbe mor-gloine: dobi se co sen arsin is cach fear and ca airim mor n-ainm do cloechlo in cnoc co tanic Conn fuair formod: dochuadar sin uili as is cach duni dar duschas
Oidi Chuind moir mac Fheilim Conall Cruachna in clair-leibind: ce dobi a Cruachain na clach robo ri ar tuathaib Temrach
Ceathrar mac fa mear teglaig ac Conall a claen-Temraid: rohoilead i Cruachain chuirr sa tuathaib oirir Umaill
Corc is Condla is Ceitgen cáem ocus Fraech mearda in macaem cleathcur fa calma in cach cath in ceathror merda menmnach
Dofhas cocad itir Chonn ocus Eogan na n-ard-glonn: rointer Eri leth ar leth ac in da menne meadrach
Sul docheartaid cach a crich doerig aqo eisith corbean cach da chele crod: nochor thrath reid im ruathar
Tainic Eogan taidlech trom co Cruachain na clad comdond is taseach a theaglaig thréin deadlaid craisech re crand-scem
Doniad chreich isa Cruachain gasraid Muman mor-chuachaig Eogan ocus Fraech fearrda da leoman laech loindearda
Beris Conall 'sa cland chruaid 'sa menne mearda marc-sluaig ar crechaib Chruachna na cnead d'eachaib fuartha na fenned
Gonais Fraech mac Conaill chais Eogan an aignich neambrais: beantar a chrod d'Eogan ann ar son seolad na saer-clann
Congbais a sciath co sceanmda Fraech an aignid oireagda mac rig Espaine na neach brig a deas-laime is dligthech
Frecrais mac Conaill chneadaich Fraech an aignid oilmeadaig: in da Fhraech a hiath Eorpa da laech na triath tren-seolta
Suigid na sluaig ca slegaib ca fhnaicsin 'na n-oic-feraib sa dias deig-fer can dearbad ar deibead le deig-engnam
Rob i crich in chomraic chruaid marbthar mac Conaill cleath-ruaid: tegar ár Mumnech na mag fuiglech na nar ca niamad
Deadlaid re chele sa chath clanna Conaill co crechtach ocus is log ur aile can lug mor ac Meadraide
Tocbaid ar crandaib craisech leo in macne mer mor-thaisech berar leo a Cruachach na clach int eo do thuathaib Temrach
"Cuirthear sa carnd-sa rem thaeb" ar Conoll in cleath nemdaer:
"biaid a ainm ar in carn coin aca gairm and ac eolchaib"
Carn Fhraich on Fhraech sin ille ce be uil ca fhiarfaidhe: mac Conaill nar cruaid im chrad molaim na sluaig co sulchar
Doni dream denam aile ar Charn Fhraich na rigraide a beith o mac Fhidaid ain slat dominaid ar mor-daim
Cindis do beith in carn cruind o Fhraech an aignid edruim sa beith re lind Meadba amuig dochind a menma ar maeraid
Re Coinculaind na cleas coin dothoit co tenn an tanaid: a comroc usci cerb oil dothuit si lesin tren-choin arbord Slebe Fuaid fledaig ac Áth Omna oil-meadaig robaithead mac Fidaich fen glac nar minaid ar michell
D'eis a baiti sa lind lain beantar de a chenn 'sa chongair: dobi in slog ara sleagaib sa ri mor ca midemain
Doniad in slog sin uile trell iman ceann comnaidi: leagaid iman ceann gair guil: dobad fearr daib a diguil Sul dofhacaib Meadb in mag atchondairc chuici ingnad bandtrocht guth-bind as buan blaid a snuad sa sruth-lind surchair
Bearaid in bandtrocht builich leo in corp sa sith sidamail: doniad guba is toirrsi theann: nir choimse a cuma choitchend
Baister sith Fraich ac fearaib o mac Figaid oir-sleagaig: ara sith fa caem cuaine dith in laich is lan-truaide Acsin an oiged uair thall maic Fidaich Fraech a hUmall ar Tain Bo Cuailgne na crech: lor a truaidi da teaglach
Carnd Fraich
Áth Lúain A fhir théit im-mag Medba do láide bid lán-mebra: sluind do ríg rátha im thúaim taiss senchas Átha Luain láech-maiss
Áth Lúain cía lón asa lecht? dia fail in glór glúair-chert?
Áth Mór cen máetnúd madma co fúair cáemchlúd comanma
Rogab rígi Connacht crúaid rígan co nglonn-acht gorm-shluaig diarb ainm serb rosrethad sith Medb ingen Echach Fedlich
Céle don don-úaig dar lemm mac Rossa rorúaid Ráirenn: ba gairm gráta ós Bairind brisc Ailill mac Máta Murisc
Tri rígna co mbríg brotha 'ca mbítis ríg rochrotha for triun tellaig is techta; nírbtar ellaig óen-fhechta
Ailill nírb ingáeth ic Meidb:
Macha ós Chimbaeth fo chomdeilb;
Art cen chleth-cheird fo chaire ic Meidb leth-deirg Liamaine
Fognítis gnímu garga ós na rígu roarda feib roclass iar selaib slúaig Emain la Macha Mong-rúaid
Feis Temrach ba tromm a tress co n-immud glond is gnáth-bress: dosfuc fo tháir-níam thaisse Medb Gáilían co nglór-maisse
Ingen Echach Fedlig Fáil Medb a h-Ednig úaír imshláin: cen gái nír íad éc airbe mnái bad lía sét sóer-sheilbe
Acht a bith i tacha in tairb robói ic ríg Macha mid-gairb feib rostub a dag-fher daith mac ríg Lagen in láech-fhlaith
Medb ropo thúalnge ó thaig for argain Chúalnge chétaig dia ruc réim ndodaing ar daig co tuc mnái Conaill Chernaig
Mar roairgset Cúalnge cain tre gním n-úabre n-étrocair sóiset a mbáire dia brath co tarb n-Dáire maic Fiachrach
Dond Cúalnge ba grinn in glé robói i n-Glinn na Samaisce: imme rosernsat sreith slait co ndernsat imme in mbó-brait
Slúag Banba fo bét 'mon mbress diarb adba éc is úar-chess; roscacht i ngrísaib gemlig fri tri mísaib mór-gemrid
Mór cure mór cét cen chol dia tucsat éc is úamon do brón brúachda cech buille slóg na Crúachna cloth-chuirre
Iar n-imbulg ba garb a ngeilt rosiacht in tarb cen tairbeirt Cnoc Tarbga co túath-gnáis tig: nírb adba úathbáis óen-fhir
Rogníset úaibre ellach Dond Cúailnge is ind Findbennach fiad slúag sadba co saidbre im thúal Tarbga tóeb-gairbe
Gníset gleic gairb ós Grellig i sechtmad ló lán-erraig: co torchair Findbennach de la fid-glennach Fúat-shlébe
Desin atá Tarbga thúaid 'sin chrích badba co mbeó-búaid do chath na cethra céim ndil 'ma mbátar debtha a deg-fhir
Roscáil a chnáma 's a chorp ruc cach n-ága co hard-phort: tuc leis co Ath Mór 'mo anait a lón ocus a láraic
Rolen co húain in gairm glan desin Ath Lúain na lestar: ciarb Áth Mór cen maeth-gnó mbil rocháemchló in lón a láech-fhir
Bas ind Fhind fo bini braith i Loch Digi ba deg-maith: a dá airbe fri glond ngrind ruc Dond maigne co Mucfhind
Ruc a chride co Dún Cromm: ba múr cach mire in mór-Dond: ruc céim ria chóel-druimm i fat co sóer-druing Assail abrat
Tuc a less ria ais ria or co h-Inis n-Glais na nglomor: is súail naptar decra daill: ruc a lecna co Leccainn
Iat sin na fodla ergna la Dond mbrogda mborb-Emna ind Fhind co mbennaib brúachda robói i rengaib ro-Chrúachna
For cach airm ir-ruc ní de maraid a ainm dia éise: co lúan mbrátha fo blaid bil ós chúan cach átha a óen-fhir
A Chríst cen chaire nomchar ar grád Maire do máthar: a Rí in t-shlúaig-siu téit for cel at úaisliu 'ná cech óen-fher
Turloch Shilinde Turloch Silinde seo indé indiu is loch dianid lán lind: is sí Blonac ingen Túi ic sádud a crúi rosmill hí Silend rodaselb is gním derb is cobra gnáth atá Silend cen a seilb dáig cech meirb is mettu ar cách
Cesfaid Silend sáethar sír is é a fhír is cían in cur: biaid ic Blonaic loch na láech: bid hí Silend táeth don tur
Sirfid Silend sair is síar dar cach slíab co roa a bun: tetha Silend ná ba samda adba ná ba tairsech tur
Dar na mnáib fo roblai raith cen gním daith fo dóer-ban dul cía rolensat lindi láech-ban ropo sáethar troch dia tur
Find-Loch Cera Atbér frib co húain iar n-an mar fúair Find-loch co fír-glan aní rafhind co fedil ar is limm is lán-demin
Diambái Pátric in raith réil for Crúaich maith ina mór-phéin ba sním fri sáethar in sel ic dín láech-ban is láech-fher Rofhóid Dia dia dídnad de énlaith fír-glan anglide: forsin loch léir cen lacad nochantis cléir cain-abbad
Ba hed adglaitis fo bail "a Phátric tairche ocus tair a dín Gáedel fo glóir glé a áebel óir ordnide"
Búailtis in loch 'na línib dona scíathaib scath-mínib co mbíd a tháeb-ler nach té mar cach n-áebel n-airgdide
Ed-sin fodera in gairm nglan Find-loch Cera na comram mar atchúala-sa in cach cill in brig búada-sa atberim
Mag n-Ai A fir dia téis i mag n-Ái sloind-siu dúinn in séis roshúa ocus glindig dóib in gairm ó fuil cen dailb a ainm núa
Ái mac Allguba na n-ág lúath a lám ac letrad chrand is é cét-fher diarbo thoisc: raloisc etir bun is barr
Ruc leis methil mogda móir mór a tóir fri cobra cain: cethri seisir curad crúaid ba mod slúaig a slaide sain
Cethri húaire ar fichit dóib mar is dóig co tairnic leo: cía bái rempu slúag ba saidbre ní ba gairbe a ngním nó a ngleó
Ái rosgáid iar scur a n-oipre báig co n-oipne tria blaid mbil combad móide a bríg's a búaid combad úaid a ainm a fhir
A Mise fort greis a rí ríchid cen nach ndíchil corbam dil; a rí dianad mór cach maithius bécc it fhlaithius flaith cach fhir
A Mag Mucrime Mag Mucrime molas cách mag ir-ragam cor-rognáth mag na tige is na trebthach rosgab fine find-Echdach
Ferann réid amréid ria ar fota rolethan roglan clár itát claidib cressa lán do dairib dair-messa
"Diamair" ar cach sluág sona"
senchas maige Mucroma: ní furáil sái no ollam" arcach ái "dia fhursonnad"
A húaim Chrúachan roclechta tánic dub-thrét drúidechta cor' brost demun in seilb seing co Meidb ocus co Ailill
D'ingantaib ind albín mucc cet 'ca n-árim in óen-chnucc: dia mbette co bráth 'ca rím nísfuigbed cách fo chomlín
Rochoillset torad is tlacht i cóiciud chlíarach Connacht coná bíd acht meiss is cheiss in cach thúaith i taidlitis
Tánic Ailill ocus Medb dia seilg dia rím co roderb co frítha ar in gainmig glain ina failgib i Froéch-maig
Rofúaprad a selg 'masech is a rím co rofheithmech: co Meidb hi mac Belach na Fert tuctha ar enach in oén-fhecht
Roling mucc díb co ndaith oiss co rogab Medb a mór-choiss co fargaib fri hethad n-áig a lethar ina leth-láim
Ón ló rorímthe thiar thair na mucca fíata i Fróech-maig ní scar fri scélaib fíra in mag is Mag Mucríma
Duma Selga Duma Selga sund 'sin maig fors' mbítis maic Muredaig: maraid dia n-éis iar ndula cía bói rempu in ríg-duma
Lecht Fir Fota for Ard Cháin sochaide dia tart domáin:
Duma Selga sund cose iar seilg sé mucc n-Drebrinne
Mucca Drebrinne fo dreich ingine Echach Feidlich cia forúair a mbreith chucca?
canas fúair na fíad-mucca?
Fír-chét-sherc do Mac ind Óc Drebriu dia tartad mór póc ocus fír-muinter 'malle na mucca diamtar dóine
Ní dénaim deccair do ní acht rodeónaig int aird-rí: flesc Móisi ba mór a rath rosóad i ndeilb nathrach
Doróine trócaire riu Mac Dé dia mbátar sund siu nach ruc úadib a n-érgna a céill nach a combérla
Máthair chéile na mban mbláith Garbdalb dubadach díbláith rolá bricht forru asa hucht condusrala hir-richt rúad-mucc
Conn ocus Find ocus Fland na fir ba híat a n-anmann:
Mel ocus Treg ocus Treis anmann na mban ria n-aisneis
Ón ló rodorchad a ndath ar mess chnó-chaille Achad ba híat anmann na láech lán Fráechan Banbán Brogarbán
Fodera brón do Brug Breg in richt hi ralad cach ben:
Cráin-chrín Cóel-chéis Treilech tenn a n-anmann nam-mucc mboinenn
Bátar blíadain oc Buichet;
Óengus in rí dosruichelt: dia rogab mían a mnái in máil im stáic do broinn Brogarbáin
Ba brón do Brogarbán Breg ó 'tchúaid dó in fer asa ben:
"marbthar againn in ben bán" ar Buichet do Brogarbán
"Ni holc rodlecht dím do ben"
and atbert in torc tóeb-gel"
mad mían lé stáic dom fheóil máith rosbia fot dáig a deg-láich"
Rothinól ba báeth in ben cét láech cét con roduslen cét ngái is cét scíath co ngráin: ba do brondud Brogarbáin
Rosbrúi Brogarbán Buirg Brain a oenur tria immargail ocus roanacht in mnái ar dáig Buichet oca mbái
Co Brug maic ind Óc iarsin rucc Brogarbán a muintir dia rogab láid dóib fri dé "bátar inmaine gnúise"
Conaitchetar a chobair: ciaptar imda a n-anfolaid "fri blíadain a láich a fhlaind" ar Mac ind Óc "ní chumcaimm"
"Co rochrothaid in mbile fil for brú Tarbga tige ocus co tormalaid praind éisc uisci Inbir Umaill"
Iarsin sínset fo brón balb cosin crích i fil Glascharn: na sé classa adchí 'sin chnucc it é leptha na láech-mucc
Lotar co Drebrinn ba dus ar ba etargnaid d'Óengus co mbátar blíadain fo chleith oc ingin Echach Fedlich
Hi cind blíadna iar saine rochroithset in cáin-bile: ropo do Meidb a maisse in lá for múr Muccaisse
Iarsin sínset síar fon chaill co rancatar crích n-Umaill ocus is é sin in lá tuargabad in duma-sa
Assin chnucc-sa dochúaid Medb co port Dubinse co derb co rogaib Dubinis ndeirg forsna muccaib tria mór-feirg
Rotinólta la Meidb múaid otha Luimnech co hEss Rúaid ó Uisnech co hIndsi Bó fir Olnecmacht in óen-ló
Mairg dochúaid in slúaiged síar cid fota robás 'ca triall: aní romarb cach mucc menn ba lór d'ulc d'fheraib Erenn
Iarsin tancatar amach forru ar écin cíarb arbach: de dorochratar uile acht Brogarbán barr-buide díb oc Muccelta maill is mucc eile i Céis Choraind: hi maig Threga ba trú: hi Cuallacht hi con-chrú
In cóiced mucc hi maig Find hi crích Maine mórtha dind: a cóic cind sin chrích fors'tá ructha cosin duma-sa
Mag Luirg Is eól dam im threbthas tó in senchas súairc nach sóeb-ró dia n-abar cuird co caisse Mag Luirg cosin lór-maisse
Dia mbói Conall úath-bla áig ic ríg Crúachna in chét-gáid ar brú deróil a derce ina shenóir dímelte Tuc brón hi Crúachain Chera Conall túachail trén-bera mar rothairind túaid 'ca thaig Ailill mac Rúaid cor-roblaid
Rongab gairbe risin scél rotheich ba hairde étrén dar Mag Luirg cen écht mbréithre co Mag Slécht na sen-Bréifne
Fríth a lenmain assa lurg do shlúag dedgair fo donn-chulg co torchair leó in brianda bil ic Áth na Mianna ic Magin
Na tri Rúad-choin Martín mir báidsit balc-bríg in blaid-fhir; tallsat a chend cía búi de bi cin Chonrúi maic Dáire
Rucsat leó fo glére a ngell hi Crích Bérre in mbúan-chend co fail tíar fo thalmain tall in cend cíar robái ar Chonall
Is don gním-sin ic cuain Chairn fofhúair in mag a mór-ainm: gaire Conaill na cét ceól dam cen dodaing is dag-éol
Ni raib mo chend a Chríst cháid trell fo thríst is fo thiug-báig: m'anam mo chorp is mo cheól rop sáer ar olc ar aneól
Loch Cé Loch Cé cid imar' mebaid dia mbái 'na maig mín-shlemain?
Int usce idan a fhir cá hinad asa rérig?
Fiarfaigim díb cúich in Cé ó sloindid cach uile hé?
Cía 'ca mbái ar Banba co mblaid in drái amra imar' forbair?
Crét hé int adbar imar' fhás in loch úaine cen úathbás?
Int usce fáilid glan glas ráidid dam a dind-senchas!
Drái Núadat nonertad báig maic Echtaig maic Etarláim is óa fhert ainm in lacha iar techt ó maidm mór-chatha
Tánic ó Maig Tured te ó rogáetsat gái nime iarna guin d'arm co ngéire cor' shuid i carn chuirr-shléibe
Iarsin éirgis Cé don charn: robo súail nárbo secc-marb: tánic roime asa thám thais co lár in maige mín-glais
Carraic atchondarc 'sin maig'
is ann tugad fo thalmain: ó rolád isin carn cloch atracht fon marb in mór-loch
Is desin atá loch Cé atberim cen immargáe ó drái Núadat níamda a gail atá loch ós na lochaib
Loch Néill Lúadim Loch Néil násad nglé i fúair básad brónaide mac Enna aignig ergna do shlúag shaidbir sáer-Themra
Nél ba tóisech selgga sláin i n-íath Elgga co n-ard-gráin i flaith Chonaill chrom-deirg cain rogní cach n-oll-beirg n-ágmair
Drebrenn rofháid assa hulc serb-dremm i rechtaib rúad-mucc: a Collomair ág engach rosín in sráb sen-grennach
Roslen Nél assa lurg lumm ba scél fo chulg in comlund
cona chonairt ós chái chain ar fut Maige Ái imglain
Ái ba comainm in chon chrúaid Ennai aignig co n-ág-búaid dia n-apar gnái fo glaisse Mag n-Ái cona óg-maisse
Mar dúatar na mucca mess daire Tharbgai na trom-thress luidset in soth co sír-blad cosin loch dia lán-dídnad
Roslen Nél ba hord uátha a lorg dar na láech-thúatha: ropo thurus troch fo thráig: 'sin loch co roslán-báid
Deshin do réir cach aire Loch Néil cona nél-glaine: aided Néil in teglaig thind atá il-lebraib mar lúadimm
A rí robáid Forainn féig réidig romainn dot ríg-réir for do deis a rí báid bind iar ngreis do cach láech lúadimm
Loch Con Loch Con cía ná fitir ac' ná bía in son socair in gním talchair tiachair rochriathair rochocain?
A hinsib Mod muirech co ngibsib gol nginach tucsat a rith robalc in chonart dia n-ilach
Conart Mod cen meirbe tomalt im thor Tuirbe engsat in muicc maigne dar cach ndairbre nduilge rempu 'sin loch-sa tuc tenntu don tur-sa: lasin muicc mó áirmit robáidit fon mbrug-sa i n-indsi in locha feib rochind-si a catha: rosgab i sód seilbe: ba nód feidle in fatha
Is dia roimsib retha iar toirgsin a trocha iarna mairn co mucha dofil ainm in locha
Loch Dechet Adfethet laech línib slúag diarb ainm Dechet daiger-múad: ba fer tromm techtaide treb in sond slechtaide sliged
Glass mac Caiss ba coimsech cuir for Dechet ndúr mac n-Derguir: lais rotócbad cach thrátha ós cach rót-blad ríg-rátha
Túargaib ós cach búaid in bress suide Rúaid ósin ríg-ess: fer co ramuirn na túath tair Áed Rúad mac Baduirn bladmair
Is é lúag dorat in rí Rúad úa Mane Mil-scothi do Dechet dál fri dessa torad rán in rúaid-essa
La claind n-Ailella sech cách co tí in lathe bas lúan-bráth torad Essa Rúaid ní rom mar fhúair Dechet ní dáer-chor
Hi crích Ailella na n-ech rotócbad tor ba tiug-breth ná beth ria chlaind comul nglé cosnam nó raind doríse
Rochaith a mír béssa búain iar scur in gréssa glan-úair ar lár Maige Loingthe in let dál dia fúair doirthe Dechet?
Romesc romeraig 'masech rodedail a chruth coimsech ba toirm troch riana thrágud: 'sin loch dia lán-bádud
Desin fo thrumma toirthe fail Mag Lunga in láech-loingthe: don láech co demin rodet a ainm fedil adfethet
Ard na Riag Ard na Riag raid a fhoros duind ma fhedaich fhir-thomas: cred thuc baisdead anma air n-aiss?
cir mar tharla ar tengaich?
Abair bec rind na Riada ota in t-ainm a n-imciana: ní gné can tarba a thorad o tharrla he ar illrugad
cheithri riabaib raiter in t-ainm an uair imraiter: beithri nach somolta sin ceithri comalta Cellaich
Cellach mac Eogain Eoga hiad a aes fritholma: cleathchor nar chair a charcrad a cethrar caid comaltad
Maelcroin is Maelsenaich sin ocus Maeldaluad lendmair ocus Maeldeórad don droing noclaen-seólad ar saer-cloind
Guairi doclaen in curi nir anse ca sir-guidi: tuc doib cach ni ar chrad Chellaich: rob i dal in díchennaid armarbad Chellaich chrechtaich da fhir-muintir ainechtaich do chind luaidi nachar leas dobi Guairi can gnath-leas
Cuchoingelt do uair áraig ar an droing daír duálaig: ranic do a mbreith leis a laim do nochor ges a ngabail
Tuc co port Rig da riagad na hiuidail da n-il-pianad: and rochrochad in ceathrar fa sochar a sir-chechrad
Ard na Riag de na deadaich gnath-gairthear ac Goeidelaib: sibal is clecht le cach mbard a lecht a n-inad irard
Inber mac Buada Inber mac Buada sloindter sin coir d'eolchaib a indisin: cuich in buaid o fuil in t-ainm dia uair in Muaid a mor-gairm?
Indeosad daib is eol dam cach buaid o buil do bunad: biaid in fis ar lar lebair cen on is can ainmebair
Tanic Parrthalon puirt Breag on Greic is arsaid inber co hiath Elga dar írib: triath cach cerda in caith-mílich
A n-inis Saimer can bron and dogob port Parrthalon: dam ochtair mar tharla is traig do rochtain Banba in buan-aig
Dosail Parrthalon na port aibne Erenn da fhurtocht: cach cert dochuaid on curi car terc sluaig i sochaide fada thanic o thig Parthalon dar chreid caem-fir ni uair iasc co Muaid medaid: sluaig fan riasc ac rodebaig
Is buadach int inber oll ar Parrthalon na prim-long: biaid fa buadaib do bunad o shluagaib ca shir-siubal
Inber mac Buada biaid da eis na heolaig aca aishneis: co ti brath na mbuidean mear scuiread cach ath 's cach indber
Indber
Carn Amalgaid Seanchos chairnd Amalgaid fheil sloindfed uili don aird-reim am lis can dailb can debaich fis in chairnn 's a chinedaig
Fiachra ealgach na n-ech seng robo mac d'aird-rig Erenn do Dathi fa tend fodail ri 'na chenn ni chualamair
Fa mac d'Fhiachra na ngruad nglan Amalgaid na n-arm n-admar o fuil in carn can taisi sa muig thall co tren-maisi
Is he rothochail ar tus in carn sin ba caem a rús mac Fiachra nar fill ar fhear ler bind briathra na maidden Do d'fhegain a long lebar is cum oenaig d'aitegud: fa cabsaig sloig far slaitni sna roim arrsaig adlaici
Hirfada doib na degaid co bas in rig rorebaid co fuil na carn fen in fer: leir in cach am a oiged
Acsin a denan demin carn Amalgaid anenig inad sloig na foind-fhear fras coir a sloinded 's a senchas
Amalgaid mac Fiachrach fen uad tir Amalgaid fhoid-reid bunad naem is chell is chros dar lem is saer in senchus
Fearsad Treisi don thaib thuaid bean Amalgaid co n-oll-buaid a hoiged san ath abos fath far boinead a blath-chros
Amalgaid nar fhell ar fhear mac Dathi na ngruad ngle-gel is uada an inis anos trilis chuanna na caem-dos
Sen
Brathair Manandain co mblad Brón ler slaidead in sen-mag is uada mag mac Broin abus mar nar an foir re Feargus
Acsin na dinda diamra sloindim daib do reir riagla ni lean eolach ind anos is treorach sinn in senchos
Seanchos
Mag Muireisce A fhir a Muirisc na marc cosa tathig tond táed-balc: dia fil in blad bassech rogab in mag mór-massech?
Atbér frit cen dogra ndóis tri láide solma sóer-shóis in fáth cen chacad ceiste dia n-apar mag Muireisce
Tóla muir-éisc maigrig mín tuc muir saidbir co sothír cor' lín a treba tenna etir feda is fán-glenna
Blíadain lán cen lobad dó: ba hé in torad cen tár-gnó: tuc rí cach datha dia deóin ba turchur flatha fíreóin
Ised sin romairn in mag ó fil a ainm co n-ard-blad mag sír na sond is na sleg co lín glond ocus gnáth-fher
In cet a lúad issin láid dáig is cetfaid súad sír-gáith in míl imma raba in cheist bi fích in mara ac Muireisc?
Ba muir-iasc mór mílib mod ná tuc co tirib torod dianid ainm rosualt rád ngle co n-ilur ág is arde
In n-úair nochuired co holl in bíast buidech a brocc-lomm for na tírib fo thár thair dosficed sár sáeth-galair
In tan nalád in nellaib ba hág ar na hairdenaib in tan nalád sís 'masech plág ar mílib na muirbech
Mar thuc hi fích Muirisc múaid díth for dóinib a dond-shlúaig selt for slúag railgech in réisc mór-ainm maignech in muir-éisc
Ainm in míl-sin cen chur de rolen in tír-sin chaidche: rosmairn ós áth cach enaig cid gairm gnáth dia glan-fheraib
Rogab in n-inber cid ail ingen Ugaine adbail Muiresc ós míne medaig bói 'na ríge ós rofheraib
A Críst iar m'écaib áise tog i sétaib sír-gáise m'anmain issin síd-blaid sin ocat rígraid a ríg-fhir
A Mag Tibra Mag Tibra treab co caime in fedadar forb-daine sciam nach coillter ar a chrad: cia o sloindter in sen-mag?
Tibir robo bean co mblad; is uaithIsin rosealbad: ingen Chais clothaich na cland bean do Thuathaib De Danann
Hirial mac Eremoin uill dogob co laechda Liathdruim: dobo ri can easbaid ech: dobi in bean sin a buimech
Teit Irial a fecht rigi timchell Erend ard-chaime co riacht Dun Tibra truime d'agallaim a ard-buime
Andsin dogob galar gerr aird-ri aireda Erend co fuair bas nachar foill de cerbo thasc broin da buime
Tecaid fir Erend uile fa thasc Ireil folt-buide da breith co Cruachain na clann reilec Tuaithe De Danann
Tocbaid leo corp in rig rain des le Herind cle re traig: nir soinmech a feis co froig: fagbaid crich Breis co Borraich
Tromaigis arna fearaib ma chorp in rig rorebaig cor' claisead fert in rig rain im chorp in rig a Hespain
Dochuaid Tibir isa muir do chumaid Irel uasail cor' chuir in tonn tiug da treoir ben Palaip maic Eremoin
Tucad i tir Tibir thruag nocor' cuir i socht in sluag: ni uair dimiad re ndula: tais Irial foen-duma
Dun na n-Gairthi ainm in chnuic o gairthib lochta in long-phuirt: dobadar secht laithi and a cur graifne na thimchell
Mag n-Glas ainm in moigi bain ota Borraich co riacht traig: o dachuaid in rigan de ainm don min-mag Mag Tibra
Sliab n-Gam Gam gilla Eireamanon oirrdric o n-ainmnigthear Sliab n-Gam gluair o Gam thra can dailb can deni ita ainm in tlebe atuaid
Oiged ingnad fuair in gilla gilla Eremoin dar lem: na moigi co tren dothocair scel dar goiri obair ann arbord tibrad Slebe glan-Gam dogerrad in ceand co li: curthear in cend seal 'sa tobar: serb re hed on obar Seal do lo 'na saile searb-glas seal aile 'na huisqi glan co fuil 'na hingnad 'san Eri tipra fhind-glan Slebe Gam
Ceis Choraind Sunda robói Corand cáin ac seinm chruitte ba deg-máin; ac Diancécht na soball slán ba hollam Corand cness-bán
Tucsat Túath Dé digraiss deilm ferand díles ar deg-sheinm do Chorand na ceól cnesta ar a eól is ard-mesta
Sund robói cen bethaid mbuirb in fer talchar cen túath-chuird: rop adba óiged 's ana dia raba in sóir-fher sunna
Caelchéis dia rosernad sí dalta degrach Derbrinni ria cúain Connacht nír mod mall doriacht a cor co Corand
Rogab cách láim a chéile immon muicc co mag-déine co torchair in chéis chalad nirbo thréis in timscarad
Céis Choraind na comul cét óshin magen na mór-thrét ó thorchair cen trumma thall 'sin chrích sunna imbói Corand
Finnaid in senchas diatá nocho n-aithesc immarba carn forsn-dessad-sa innossa Conail cháil maic Oengossa
Oengus mac Úmóir anall dó-side ba mac Conall: is do Chonall dorat Medb Aidni n-álaind ní hinderb
Lotar a crích Cruithne cóir dar in muir muinter Úmóir do shaigid Chairpri Nía Fer co Mide medón Gáedel
Conaitchetar ferand find a n-as dech Breg búaine dind: ráth Chennaig ráth Chommair chain Cnogba Breg Brug mná Elcmair Óenach Tailten treb Chermna Tlachtga na trí Find-emna Áth Sige Slige Brí Dam ba hed íath conaitchetar
Conattig forru Cairpre cosna firu dar fairgge fognam Temrach mar cach túaith céin trebait Hérinn n-ech-luáith
Ronascetar a curu cen ní as mó cen ní as lugu; gab Cairpre cethri ráth riss im mór-fhognam a mór-liss:
Cet mac Mágach am-maig Máin Ross mac Dedad a Druimm Cháin Conall Cernach crúas fo thuind fer in chlesraid Cúchulaind
Amail roscóraigset tair na túatha im Themraig tond-glain suidigis Cairpre cét ngal cís forru ná fulngetar
Lotar anair cona seilb co hAilill ocus co Meidb; gabsat tiar ri fairrge faind im dún Oengussa i n-Árainn
Doratad Cutra coa loch tucad Cimbe co Cimloch rogní Adar thess a thech atagar Míl for Muirbech Atagar Dalach for Dáil rogní Enach tech dia tháib atagar Bir ina rind atagar Mod for Modlind
Rogab Irgus Cend mac Bairne rogab Cing i n-íath Aigle il-Láiglinne nírbu lén rogab Bairnech barann-bél
Rogab Conchuirn a chuit cóir for muir i n-Inis Medóin rogab Lathrach tulaig tind rogab Toman Toman-rind Luid Asail atúaid dar tuind co riacht 'sin Mumain mór-gluind: atúaid 'na láiding doluid is úad Druim n-áibind n-Asail
Rogab Conall i n-Aidne Conall cóem cía ba caible: is é sin suidigud slóig muintire uile Úmóir
Amal rochúala Cairpre téit a aicned i n-airdde: congarar úad immalle for a chethri aitire
Dothíagat atúaid coa thech ón Chróeb-Rúaid na dá cairpthech: dothéit Ross a hÉrnaib sair dothéit Cet a Connachtaib
"Dálid damsa" ar Cairpre cóir "mór immirge mac n-Umóir nó dálid na cethri chend ronaisces foirb co forcend"
Lotar ass co Ráith Crúachan cethrar eclonnach úathmar: triallsat troscud trén in smacht for faithche Cruachna Connacht
Rogaid díb ben maic Mágach cairde co arnabárach co ndernad Óengus in rí imma churu a chomairli In for cúl noragad sair nó in tíar anfad hi Crúachain nó a thrí bráthir is a mac ragtais dia chind i comrac
Is sí comairle rochind: cend Rossa rochart Cing: co Conall Cernach cét ngell dorat Cimbe cethar-chend:
Dorat Irgus ilair chath i n-agid Cheit maic Mágach: dorat in' ba dech dia chlaind Conall i cend Chonculaind
In cethrar thánic anair dochúatar ass foa n-inchaib: romarbsat in cethrar cóir ba dech do muintir Umóir
Adnacht Conall ria athair fon charn-sa cona chlachaib: is demin is súi rosloind conid de atá Carn Conoill
Rochobra in Comdiu cen chess mac Líac linne na n-écess: a Chríst dorónam dothal Fiadat find rofinnadar
Loch Ri In lind-se lúadit ethair cid lind fo thuile threthain ropo mag scothach fo scí co fúair lochrad lind-usci
Mag n-Airbthen fo mess muine cen ainbthen cen imduibe co ndessid Rí ruamna gais for a brí búana barr-glais
Fechtas dollotar aníar maic Maireda mílib gíall: ba tigernaig tuir throgaig co libernaib lan-chrodaig
Co Belach Líac na láth ngle rolen cách díb a chéle: robrog Eochaid na sleg seng co riacht Brug Breg na mbémmenn
Eochaid ra láim lécmait ass dáig mad-deochaid a shenchass: feib romairn a chrotha crí maidm lond Locha Lindmuni
Dolluid Rí co rind ria aiss co lár Maige Find forglaiss: fair tuc cen táth a thascur Rí na ráth co romascul
Tir n-Óenaig Midir 'masech Mag Find co róenaib robreth crich fo nóemaib indossa iar ndíth Óenaig Óengossa
Olc la Midir in t-shlúaig sin ingeilt do búaib 'sin bruig-sin co tuc cach plág rofhocail: fri trí tráth nír' throm-chotail
Roscacht inna ngubu gnáth a mbú 'sa ndumu in cét-tráth; a n-echrad cen bráth mbraise romarb in tráth tánaise
Doroich cuccu d'éis a uird Midir fodess a Donnchuilg: fúacrais flaith find-chert Féine imthecht dóib co n-imdéine Nó co dáilfed brothlaig mbáis for a slóg sochraid sognáis dia nolentais líth cen locht imma síd imma saer-gort
"Ní fil 'na bethaid i fuss ech diar n-echaib 'nar n-áruss"
atbert Rí Fúait co feraib "béras úait ar libedain"
"Ech acum dúib i n-aicce" ar Midir co mór-chaitte "béras for máine mór mod etir dáine ocus derb-chrod"
"In baile il-lécfaid ar lár dond airiuch álaind imshlán ní thuca ar múal in maige a fhúal cían ón ergaire"
"Ní rolúaide línib tor a imchoss nó a immarchor: ní rolaige síar nó sair acaib co cían ar chonair"
"Co hathlam úaib nacartaid iar trachlad a thrén-márclaig: a shrian 'ma chend lecar leis co tí cen fhell cen eisleis"
"Mad dia tuca a fhúal acaib in t-ech rúad in romarclaig ní ba maithmech mór in smacht bid aithrech ón is iasacht"
"Cráidfid do chlaind curfid de báidfid do raind do ríge bid loch lond iar lín laithe curfes co tromm trén-shaithe"
'Ma atberad Midir maith dit dia tecma a Rí mar rádmit tarla dó cen deg-blaid de cach ní roergair uile
Tuc a fhúal cen rigne iar ndul ís dorigne a immarchur: doríacht in t-ech thíar dia thaig ocus a shrían forácaib
Rogab fond fo thalmain tais fúargg ind eich angbaid amnais corb écen clár dia dlúthad ós a lár dia lán-múchad
Cometaid Rí in topor tend: doní a thech inna thimchell: tecaib in fíal co fír dait a lepaid tíar ós tiprait
Tricha blíadna uasu anúas dó 'na lepaid cen lán-chrúas cor' maid co glúair dia glasaib aidche lúain in Lugnasaid
Báidid andsin Rí cen raind ocus cráidid a chóem-chlaind: dosrat fo thráig thái 'na thig robáid in mnái 'sa muintir
Rogab lethad cen locad ba trethan co trén-chocad rodáil a ainbthen uile dar Mag n-Airbthen ndond-buide
Deshin asberar cach airm Loch Rí ná celar comainm: ó' tbath Rí co ngestul grinn fo thescul is fo thiug-lind
Blíadain ar a deich ar chét iar mbreith Chríst ni sóeb in sét maidm Locha Rí dar cach rind ba tairm tocha ba tiug-lind
In lind
Loch n-Érne Loch n-Érne ard a oscur ba lind garg cen glan-fostud diar' thadbain a thescul túaid i fescur fhagmair find-lúain
Fiachu Labraind línib slúag ós cech arm-raind co n-imluad glacc cen imroll im gním nga macc do Smirgoll macc Smertha
Smertha co n-engnom fhuilech macc do Senboth sír-guinech fer i n-il-ernmais fichthig macc Tigernmais trén-rigthig
Rochuir cath Carmain in chleth Fiachu Labrain ba láech-breth hi fúair brath mbaeguil cen báig Eochu Faebuir mac Conmáil
Iarum rorígad cen raind Fiachu fír-glan fúair Labraind fiche a cethair nocho gó co rodmarb Echaid Mumo
Cethri tomadmann tomsid hi flaith Fhiachach fhír-longsig: ní rosmairn mesce 'malle maidm Flesce maidm fír-Mainne Tomaidm Labrandi al-Líathmaig ó samlam-ni ar sóer-Fhíachaig: maidm locha Érne cen ail: tairm dar trocha rathócaib
Cethri catha re Fíachaig réim ratha for rothríathaib roscuir rí Béirre bladaig co cath sléibe Belgadain
Cath Fairgge fedil in fúaim cath sléibe Femin find-lúain; is ardd rothatlaig in tress cath garg Gatlaig na ngnáth-bress
Cethramad cath rochuir de or Ernaib rorath reme: súail ná rusdílgenn dia gail Fiachu fír-thend flaith Fobair
Andsin romemaid in loch fosin fedain ronúar-chroth: isin chrích ra glé-raind glúair bi mbátar Éraind arm-rúaid
Desin atá in gairm co ngail ainm locha Erne adbail cía robáided and iarsain Erne áilgen imchubaid
Érne chaid cen chuird cnedaig ingen Buirg báin búredaig ba sárgad sáir-thrín in son bán-mac Máinchin maic Mochon
Érne nóisech cen nemain ba tóisech for ingenaib hi Ráith Crúachan na reb réid; nirb úathad ben 'ca bith-réir
Aicci nobítis ria mess min-sheóit Medba na mór-thress a cír a criol cen chlód cona diol do derg-ór
Co tánic hi Cruachain cais Olcai co n-úath-blaid amnais cor' chroith a ulcha ar in slóg in garb-fher doith daiger-mór
Roscaindre fo Chrúaich Cera na baindre na hingena taidbsin a chrotha fo chair gairbsin a gotha glóraig
Rotbeich Érne ilur mban fo loch Erne nách inglan cor' dáil tairsiu a thuile thúaid corosbáid uile i n-óen-úair
Cía bad úadaib is breth chert fiad na slúagaib ni sóeb-recht is tairm dar trocha rothairg ainm locha Erne imaird
Loch
A rí rop fedil fír dam fáilte demin dom dídnad for nim co mbúadaib rombé a fhir túargaib loch n-Érne
Loch 