 Cath Maige Tuired: The Second Battle of Mag Tuired: List of witnesses H: London British Library Harleian MS Bátar Túathai Dé Danonn i n-indsib túascertachaib an domuin aig foglaim fesa ⁊ fithnasachta ⁊ druídechtai ⁊ amaidechtai & amainsechta combtar fortilde for súthib cerd ngenntlichtae
Ceitri catrachai i rrabatar og fochlaim fhesai ⁊ éolais & díabuldánachtai id_est Falias ⁊ Goirias Murias ⁊ Findias
A Falias tucad an Lía Fáil buí a Temraig
Nogésed fo cech ríg nogébad Érinn
A Gorias tucad ant sleg boí ac Lug
Ní gebtea cath fria nó frisintí an bídh i lláimh
A Findias tucad claidiub Núadot
Ní térnádh nech dei ó dobirthe asa idntiuch boduha ⁊ ní gebtai fris
A Murias tucad coiri an Dagdai
Ní tégedh dám dimdach úadh
Cetri druíd isna cetri cathrachaib-sin
Mórfesae baí a Falias; Esras boí hi nGorias; Uiscias boí a Findias; Semias baí a Murias
It íad-sin na cetri filid ocar' foglaindsit Túata Dé fios ⁊ éolas
Gnísit íarum Túadh Dé caratrad fri Fomorib ⁊ debert Balar úa Néit a ingin id_est Ethne de Cén mac Díen Cécht
Gonad í-side ruc a ngen mbúadha id_est Lucc
Tángatar Túad Dé i morloinges mór d'indsaigid Érionn dia gabáil ar écin for Feraib Bolc
Roloiscset a mbaraca fo cétóir íar torrachtain críce Corcu Belgatan id_est Conmaicne mara andíu éat-sen cona pedh a n-aire for teiched cucu
Gu rrolíon an déi ⁊ an céu tánic denaib loggaib an ferodn ⁊ an áer robo comfocus dóib
Conid as sin rogabad a tíchtain a nélaip cíach
Fectha cath Muighe Tuired etorra ⁊ Fir Bolc
Ocus maite for Feraib Bolc ⁊ marbtair cét míle díib am Eochdaig mac n-Eirc immon rígh
Isen cath-sin dano robenad a lámh de Núadad id_est Sregg mac Sengaidn rophen dei hí
Go tarad Díen Cécht an liaigh láim airgid foair co lúth cecai láma ⁊ Crédhne in cerd ag cungnam fris
Cid Túath Déi Dononn dano derocratar go már isin cath im Edleo mac n-Allai ⁊ am Ernmas am Fhíoachaig ⁊ im Turild Bicreo
Do neoch immorro térná de Feraib Bolc asin cath lotar ar teched de saigid na Fomore gor gabsad a n-Árainn ⁊ a nd-Íle ⁊ a Manaidn ⁊ a Rachraind
Baí imcosnam flathae fher n-Érenn iter Túad Dé ⁊ a mná ar nirb' inríghae Núadoo íar mbéim a láime de
Adpertutar ba cumdigh dóip ríge do Pres mac Elathan díe ngormac fesin ⁊ co snaidhmfed caratrad Fomure fria an ríge de tabairt dó-sin ar ba rí Fomore a athair ed ón Elotha mac Delbáeth
Is amlaid-so íarum arrícht compert Bresi
Baí didiu ben díib láu n-adn oc déicsin an marai ⁊ an tíri do tichc Máoth Scéni id_est Éri ingen Delbaíth; go n-acui an muir fo lánféth amal ba clár comrédh
A mbuí and íar sin co n-facai ní: dus-n-árfas ess n-argait isin fairce
Ba már lee a méd acht nát arthraigestar a delp díi; ⁊ dobert sruth na tuinde riam decum tírei
Co n-acqu íarum pa duine ba ferr delph
Mogg órbuide foir goa díb gúaillib
Brat go srethaib dí órsnáth imbe
A léne go nd-indledhaib de órsnáth
Delc n-óir ara bruinde go forsannud de líic lóghmair adn
Día gelgáe airgide ⁊ dí semcradn snastai indib de crédumae
Cóicroith óir uara muin
Clodib órduirn go féthaidib airget ⁊ go cíchib óir
Ispert an fer frie ‘Innum-bioa-ssae úar coblide laut?’
‘Ní rud-dálus ém ’ ol in phen
‘Tic frisna dáulta ’ ol é-sium
Consernad dóib íarum
Cíich an pen íarum an tan as-n-éracht an uher
‘Cid cíi?’
ol é-sium
‘Tátham déde rocoíner ’ ol in bean
‘Scaradh friut-sa quibindes a comairnecmar
Maccáema Túath a nDéa dom nemét íar mo cáenghuide ⁊ mo ét did-siu amal atom-cota-siu ’
‘Didigestar do broc din déde-si ’ ol séi
Tíscais a ór s nasc n-óir dia méor medhóin ⁊ debert ina láim ⁊ aspert ria ná tésied úaide i creic iná i n-aiscid acht de neoch diambad coimsie die méor sin
‘Is deitheden eli dom-sae ’ ol in pen
‘Nát fetar cía dom-fáinec ’
‘Níbo hainfes det andísin ’ ol séie
‘Dit-ánic Elothae mac Delpaíth rí Fomore
Béra mac diar comruc ⁊ ní tartar ainm dó acht Eocha Bres ed ón Eocha Cruthach ar cech cruthach atcícher a n-Érinn —eter mag ⁊ dún ⁊ cuirm ⁊ coindeil ⁊ ben ⁊ fer ⁊ ech—is risin mac-sin dobiter co n-epérthar ‘as Bres dó’ ann sin ’
Is íar sin luidh an fer doridisi ina fritheng ⁊ doluid an phen dia hadphai ⁊ depreth de an compert airderc
Bert in mac íarum ⁊ debreth dó a n-ainm atbert Elatha id_est Eocha Pres
In tan ba láun a sechtmad athséoltai ina mnáa buí forpart cáeictigesi forin mac; ⁊ rofuc a n-arthrach-sin go cend a secht mblíadan go roucht forpart
xíííí
mblíadan
Is den cosnam-sin boí eter Túaith Déu dobreth flaith Érenn don mac-sin; ⁊ dobert
víí
n-aidirie di trénferuib Érenn id_est a mátri fri hasic na flathae úad má fofertis a mífholtae fesin
Dibert a máthair tír dó íar sin ⁊ don-gnít dún les uaran tír id_est Dún mBrese
Ocus ba hé an Dagdhae dogéne a ndún-sen
Ó rogeb íarum Bres ríghe ronaisceatar Fomoraig id_est Indech mac Déi Domnann ⁊ Elathu mac Delbaíth ⁊ Tethra trí ríg Fomorach a cíos for Érinn—cona boí déi do cléthe a n-Érinn forsna béth cíos dóib
Dobretha dano na trénfirae a foghnam dóu id_est Oghmae fou cúalae connaidh ⁊ an Daghdo 'na ráthbhuide gonadh sé rocladh ráth mBrese
Ba toirsich dano an Dagdo ocund obair ⁊ atcliched daul esba isin tech Cridenbél a ainm a béolae di suide asa brundie
Ba pec la Crichinphél a cuid fesin ⁊ ba már cuid an Dagdae
As inn atbert ‘A Dagdae dot inchaib na trí mírionn bes dech dot chuid tapraither dom-sae!’
Doberedh íarum an Dagdae dó cech n-oidhche
Máru immorro a mírionn an cáinte id_est mét degmuce ba hed an mír
Ba trian immorro de cuid an Dagdhua na trí mírenn-sen
Mesai de bláth an Dagdhae dinnísin
Láu n-ann didiu bai an Dagdai isin clad co n-acai an Mac n-Óc cuige
‘Maith sin a Dagdai ’ or in Mac Óc
‘Amin ’ ol in Dagdae
‘Cid deghníe drochféthol?’
ol sé
‘Táthum a damhnai ’ ol é-sium
‘Cridenbél cáinte gaphas álgas dim gacae nónae imna trí mírionn as dech dim cuibrind ’
‘Tátham airlei deit ’ ol in Mac Óc
Dobeir láim ina bossán & gadaig trí scildei óir ass ⁊ dobeir dóo
‘Tapair-si ’ ol sé ‘na trí scitle-si isna trí mírinn deog láei do Cridenbél
Is ed íarum is sruitium bioas fort més ⁊ asdofe ant ór ina broinn co n-epili de; ⁊ níba maith a cert do Bres íarum ’
‘Atbértar frisin rígh ‘Romarb an Daghdae Cridenbél tre luib éccinéol derat dóu ’
Ispérae íarum an rí de marbad
Isbérae-sa fris ‘Ní fíor flathu deit a rí óc Fénei a n-udbere
Ar dom-ringarta ó gabass mo uopair ⁊ aspered frim ‘Tidnaic dom a Dagdai na trí mírinn ata dech dot cuibrionn
Is olc mo trebad annocht ’
Docoat-sai dano de sin minam-cobradis na téorai scillice fúar andíu
Dus-radas form cuid
Dorautus íarum do Cridinbél ar is edh is dech bhuí ar mo bélaib and ór
As dae íarum ind ór a Cridenbél co n-erbailt de ’’
‘Is menann ’ ar an rí
‘Tíscaither a tarr fon cáinte dús in fuirestar ind ór ann
Mani fuirestar con bebau-sa
Dia fuirestar immorro bieid pethai did ’
Íar sin tallaid a tarr fon cáinte go fuiresta na téorai scilte óir adna brú ⁊ anachtae an Dagdae
Tolluid an Dagdae ina obair íarum arauhárach ⁊ tánic an Mac Óg cucai ⁊ atbert-side ‘As gar go rois ch'obair; ⁊ ní cunghis fochrec go tucaither det cethri Érenn
Ocus togai díib dairt mongduib nduib ndénta aicentaig leo ’
Is iar sin dogéniu an Dagdae a oupair go forcend ⁊ asbert fris Bres cid nogebad i llóg a sáethair
Frisgart an Dagdae ‘At g na-sa fort cethre Érenn ’ al sé ‘de teglomath a n-óenmaighin ’
Don-gníth an rí anndísin amal aspert ⁊ togai díb an dairt aspert an Mac Óc fris
Ba héccomhnart la Bres annísin
Deménair-side ba ní pudh móo dogegadh
Boí dano Núadae oga uothras ⁊ dobreth láim n-argait foair lioa Díen Cécht go lúth cecha lámha indte
Nír'uo maith dano liaa macsium sen id_est le Míach
Atréracht-sim don láim ⁊ atbert ault fri halt di ⁊ féith fri féth; ⁊ ícuis fri téorai nómaidhe
In cétna nómaid immus-curid comair a táeib ⁊ rotonigestar
An dómaid tánisde immas-cuirid aro brundib
An tres nómaid dobidced gelsgothai di bocsibnibh dubhoib ó rodubtis a ten
Ba holc lia Díen Cécht an freapaid-sin
Duleicc claidimh a mullach a meic go rotend a tuidn fri féoil a cinn
Ícais an gillai tre inndeld a eladon
Atcomaic aithurrach go roteind a féoil co rrodic cnáim
Ícais an gilde den indel cétnae
Bissis an tres bém co ránic srebonn a inchinde
Ícais dano an gille don indell cétnae
Bisius dano an cethramad mbém co nderba a n-inchind conid apud Míoach & atbert Díen Cécht nach-n-ícfad lieig badesin ont slaithie-sin
Íar sin roadhnocht lia Díen Cécht Míoach ⁊ ásaid cóic lube sescut ar trí cétuib tresin athnocul fo líon a altai ⁊ féthe
Is íar sen scarais Airmedh a prat ⁊ decechlaid na lube-sin íarna téchtai
Tosárluid Díen Cécht ⁊ conmesc-side na lube cona fesai a frepthai córi manis-tecaisceth an Spirut íar tain
Ocus atbert Dén Cécht ‘Mane pé Míoach méraidh Airmeth ’
Gapuis trá Bres an flaith feib do-n-indnacht dó
Buí fodhord móar imbe lie máthrui la Túaith Déi ar níbtar béoluide a scénai úatha
Cid menic notístais níptar cormaide a n-anáulai
Ní fhacutar dano a filidh iná a mbardai nó a cáinte nó i cruitire nó i cuslendaib nó a cornairie nó i clesomhnaig nó a n-ónmide oga n-airfide aru cinn isin techlug
Níco lotar dano a comramai a ségonn
Ní facutar a trénfiorai do fromadh fri eggnamh liesin rígh acht óenfer nammá id_est Oghmai mac Étnae
Ba hé ord fris mboí tobairt connaid don dún
Doberidh cúoail cech lái a hIndsib Mod
Noberiud an muir dá trien a cóile airi fó uhíth ba hénirt cen bieadh
Ní taprad acht éntrian ⁊ nofiuradh an slúaigh ón tráth co 'role
Ní roan trá fochnom nó éraic dona túathaib; ⁊ ní tapradis séoit na túaithe a foicidh na túaithe oli
Tánic an file fecht ann for óighidect do tichc Brese edh óen Corpre mac Étoíne file Túaithe Déi
Ránic a tech mbic cumang ndub ndorchai; sech ní raibe tene nó indel nó dérghaud ann
Tucthae téorai bargenui becai dó atéi turui for més muhic
Atráracht íarum arnauháruch ⁊ nírbo pudech
Oc techt taran les dó as ind itbert: ‘Cen colt for crib ⁊ reliqua ’
Cen cholt for crib cernene; Cín gert ferbu foro-nassad aithrinde; Cen adhbai fhir ara drúbai dísoirchi; Cin díl daime reisse m ropsen Breisse!
‘Ní fil a maín trá Bresi ’ ol sé
Ba fír ón dano
Ní boí acht meth foair-sim ónd úair-sin
Conad sí sin cétnae hóer dorónadh a n-Érinn
Íar sin trá dollotar Túath Déa a hóentai do agallaim a ngairmic id_est Bres mac Eladna ⁊ condioachtutar cucae die n-áraighib
Tobert dóib tasiuc na flathae ⁊ níbo sofoltach friu di sin
Gádhuis im anuth fris co cend
víí
mblíadnae
‘Rut-bioa ’ ol iont oirecht cétnai a hóentai ‘acht docuí forsan ráthai cétnu comge cech toraid tairfénat frit láimh eter treb ⁊ tír ⁊ ór ⁊ argat búar ⁊ biad ⁊ díolmaine do cíos ⁊ éruic conice sin ’
‘Robor-biaa ’ ol Pres ‘amail atberthei ’
Is airi gesu dóib an dául: co tarcomlat-sim trénfiru ant sídho id_est na Fomore fri gapáil na Túath ar écin acht go tairsed les doqhloíte
Fa scíth lais a ionnarbad asa ríge
Decomlai íarum dechum a máthar ⁊ imcomairctair dí cía bo can a cinél
‘Is derb lium ’ ol síe ⁊ luidh riam docum na tilchu dia n-acu a n-es n-aircit asin muoir
Luid remhi docum na tráchta
Ocus dobert a máthair ind órnasc dofácbhud lei dó ⁊ dobert-sium imma méor medónuch ⁊ ba fomhais dóu
Ar nach duine dotarfert-sí eter crec & aiscid
Ní raibe díib diambad imairgide cusan laithe-sin
Lotar rempuo íoairum con ráncutar tír na Fómore
Ráncutar mag mór co n-airechtaib iomdaib
Ant oirecht ba socruidie díobh dollotar cucau
Immafoucht scélu díb isin oirecht
Atpertutar ba de fheraib Érenn
Itbert friu íarum an rabhutar coin ocu ar iss edh ba bés isin aimsir-sin slóg téged a n-oirecht alale comcluiche do tócbháuil
‘Atát coin lenn ’ al Pres
Fochartatar íarum an coin cocluiche ⁊ bátar lúaithe coin Túath nDéa oldáte coin na Fomore
Focres forrai dano dús a mbí leo eich ri comrith
Atbertatar-sam ‘Atád ’ ⁊ bátar lúaithe aldát eich na Fomore
Focres forra dano dús a mbí leu nech padh calmai fri láim imbertai cloidib níd-fríth leu acht Bres a óenar
An tan denu argaib-sium a láim cosin cloidiub aithgin a athair and órnasc imma méor & friscomhairc cíoa bo cúich en láech
Friscart a máthair daru cenn & atbert risin ríg ba mac dóu hé
Atcuad dóu an scél n-uili amal derurmesam
Fa brónach a athair fris
Atbert ant athair ‘Cisí écin det-bert asin tír hi forgabais?’
Frisgart Bres ‘Ním-tucc acht m'anfhír ⁊ m'anúabhar fesin
Dius-riubart die sétaib ⁊ maíneib ⁊ a mbiadh fesin
Níd-tallas cíos no éric díb cosindíu ’
‘Dúaig sin ’ al o athair
‘Pa ferr a rrath oldás a rríghe
Ba ferr a nguide oldás a n-éguidhi
Cid dia tutchad diu?’
ol a athair
‘Dadechad do cuindchid trénfer cugaib-si ’ ar sé
‘Nogébainn in tír-sin ar éigin ’
‘Ní rogaba la hainbfír immorro mani gaba la fír ’ ol sé
‘Ceist diu: caidhe mo airrle-si luat?’
ol Bres
Faíthius iar sin cusan trénfer co Balor húa Néitt co rígh na n-Innsi ⁊ co hIndech mac Dé Domnand co ríg Fomoire; ⁊ nos-taireclamat-side do neoch buí ó Lochlainn síar do slúag doqum n-Érenn do astad a císa ⁊ a rígi ar éigin foruib gur'ba háondroichet long ó Indsib Gallad co hÉrinn leo
Ní tánic doqum n-Érenn drem bud mó gráin nó adhúath indá in slóg-sin na Fomoiridhi
Ba combág ogond fir o Sgiathia Lochlaindi & a hInnsib Gall immon slógad-sin
Imtúsa immorro Túaithi Dé is ed imma cesnaidther sund
Buí Núadhae doridesi tar éis Brese a ríge for Túaith Déu
Buí mórfleg ocu-side di Túaith Déi a Temraig a n-inbaid-sin
Boí dano oruli ógláech og saighid de Temraid Samhildánach a ainm-side
Bótar dorrsaidi for Temraig a n-inbuid-sin Gamal mac Figail & Camald mac Ríaghaild a n-anmonn-sidei
A m-boí-side and adcí a ndírim n-anetarcnaidh na docum
Ógláech cóem cruthach co n-imscigg ríog a n-airenuch na buidne-sin
Atbertatar risin dorrsaid ara n-indiset a Temruich a tíachtai
Atbert in dorsaid ‘Cía fil and?’
‘Fil sunn Luch Lonnandsclech mac Cíein meic Díen Cécht & Ethne ingine Baloir
Dalta siden Tailltine ingine Magmóir rí Espáine ⁊ Echtach Gairuh meic Duach ’
Rofíoarfaig ion dorsaid do tSamhilldánuch ‘Cía dán frisa ngnéie?’
al séi ‘ar ní téid nech cin dán i Temruid ’
‘Déne mo athcomarc ’ ol sé
‘Am sáer ’
Friscort an dorsaid ‘Nít-regaim i leas
Atá sáer lenn cenu id_est Luchtai mac Lúachadhae ’
Atpert-sum ‘Atum-athcomairc a dorrsoid: am gobhae ’
Frisgart ion dorsaid dóu ‘Atá gobae liond cenai id_est Colum Cúaolléinech téorae núagrés ’
Atpert-som ‘Atom-athcomairc: am trénfer ’
Friscart in dorsaid ‘Níd-regoim a les
Atá tréinfer lend cenu id_est Oghmae mac Ethlend ’
Atbert-sum diridesi
‘Atom-athcomairc ’ ar sé
‘Am crutiri ’
‘Nít-regaim a les
Atá crutiri lenn cenai id_est Auhcán mac Bicelmois ara-n-utgatar fir trí ndéa i sídoib ’
Atpert-sum ‘Atom-athcomairc: am níadh ’
Friscart an dorrsoidh ‘Nít-regam e les
Atá níad lionn chenu id_est Bresal Echarlam mac Echdach Báethláim ’
Atbert-sum íarum ‘Adum-athcomairc a dorsaid
Am file ⁊ am senchaid ’
‘Níd-regam i les
Atá file ⁊ senchaid cenai lenn id_est Én mac Ethomain ’
Atbert-sum ‘Atom-athcomairc ’ ol sé ‘Im corrguinech ’
‘Nít-recom e les
Atáut corrguinidh lionn cheno
At imdou ar ndruíth ⁊ ar lucht cumhachtai ’
Atbert-som ‘Atom-athcomairc
Am liaich ’
‘Nít-regam a les
Atá Díen Cécht do liaigh lenn ’
‘Atom-athcomairc ’ al sé
‘Am deogbore ’
‘Nít-regom a les
Atá deogbaire linn cenau id_est Delt ⁊ Drúcht & Daithe Taei ⁊ Talom ⁊ Trog Gléi ⁊ Glan ⁊ Glési ’
Atbert ‘Atom-athcomairc: am cert maith ’
‘Nít-regom e les
Atá cert lind cenu id_est Crédne Cerd ’
Atbert-som aitherrach ‘Abair frisind ríg ’ al sé ‘an fil les óeinfer codo-gabai ina dánu-sae ule ⁊ má atá les ní tocus-sa i Temraig ’
Luid in dorsaid isin rígtech íar sudiu co n-éicid dond ríogh uleí
‘Tánic ócláech io ndoras lis ’ al sé ‘Samilldánach a ainm; ⁊ na huili dano arufognot det muntir-si atát les ule a óenor conedh fer cecha dánai ule éi ’
As ed atbert-som go rocurit fidhcelda na Temrach dia saigidh-sium ann sin ⁊ gou rug-som a toichell conad and sin dorigne an cró Logo
Acht masa i n-uamas an catha Troíanna rohairged in fidceall ní torracht hÉrinn and sin í
Úair is a n-áonaimsir rogníadh cath Muigi Tuired ⁊ togail Traoí
Rohinnised íar sin thrá do Nuadaitt annísin
‘Tuléic isin les ’
ar Núadha ‘ar ní tánic riam fer a samail-sin isin dún-sa ’
Dolléig íarum an dorrsaidh seca ⁊ luid isin dún ⁊ síasur a suide súad ar bo suí cacha dáno é
Focairtt íarum Ogma an márlícc a rabatar feidm cetri
xx
cuinge trésan tech co mbuí fri Temair anechtair
Do cor álgusa for Lucc ón
Ducorustar Lucc for cúla co mmbuí for lár an ríghthighi; & docorustar an mbloig bert riam amach a táob an rígtigi combo slán
‘Seindter cruitt dúin ’ al ind slúaig
Sephaind íarum ant ógláech súantraige dona slúagaib ⁊ don rígh an cét oidqui
Focairtt a súan ón tráth co 'raili
Sephainn golltraigis co mbátar oc caeí ⁊ ac dogra
Sephainn gendtraigi co mbátar hi subai ⁊ a forbfáilti
Imrordaid íaram Nuadai ó't connuirc ilqumachta ina óclagi dús an cáomnacair dingbáil na daíri díb fo mbátar lasna Fomoiri
Gnísit íarum comuirle im dálai and óglaích
Is sí comuirle arriacht Núadha:
cáemclodh suidi frisin n-óccláech
Luid Samilldándach a suide ríg & atréracht an rí riam co cend
xííí
lá
Imma-n-árladair dó íarum fria dá bráthair id_est Dagdo ⁊ Ogma for Greallaig Dollaid íarnamárach; co n-accartha cucu a bráthair
íí
id_est Goibniu ⁊ Dían Cécht
Blíadhain lán dóib immon rún-sin in lín-sin conadh de sin dogarar Amhrún Fer nDéa fri Grellaid nDollaid
Co n-ocarthai cucau íar sin druíd Érenn ⁊ a lege ⁊ a n-aruid ⁊ a ngoboinn ⁊ a nbriugaid ⁊ a mbrethemain
Imus-n-agallatar dóib a ndícleth
Rofíarfaig iarum don corrguru id_est Mathgen a ainm dús cía cumang gonánacair
Atbert-side focichred slébe Érenn trí gritai fona Fomori go tocrad i mmulloch fri talmain
Ocus doadbastae dóib dá príomslíab décc tíri Érenn do bith fo Túatha Dé Danann og imbúalad díb id_est Slíab Líag ⁊ Denda Ulad ⁊ Bennai Boirche & Ruri ⁊ Slíab Bládmai ⁊ Slíab Snechtae Slíab Mis ⁊ Blaíshlíab ⁊ Nemthenn ⁊ Slíab Maccu Belgodon ⁊ Segois ⁊ Crúachán Aigle
Imcomaircidh dano den deogbori cía cumagg conánocair
Atbert-side dobéradh dá prímloch déc na hÉrenn ina fíadnoisi ⁊ ní fugbidis uisce indtib cid íotae not-gabad
At íad-sou éat-side id_est Dercloch Loch Lumnig Loch n-Orbsen Loch Rí Loch Mescdhae Loch Cúan Loch Láeig Loch nEchach Loch Febail Loch Dechet Loch Ríoach Márloch
Aross-cích er sit do díb prímaibnib déc ina hÉrenn id_est Búas Bóann Banna Nem Laí Sinond Múaid Sligech Samaír Fionn Ruirthech Siúir ⁊ decélaigter ar Fomorib ulie cona foighbid bando indtib
Targébu deogh firu Érenn ce bet go cenn secht mblíadnae isin cath
Atbert dano Figol mac Mámois a ndruí ‘Firfit téorai frasae tened liom-sou a n-enech slúaig na Fomhore ⁊ pérut dá trian a ngaili ⁊ a ngascid ⁊ a neirt estib ⁊ arnenas a fúal ina corpoib fodesin ⁊ a corpaib a n-ech
Nach anúl dot-légfet fir u Érenn bod formach golie ⁊ gaisgid ⁊ nirt dóib
Quía bed isin cath go cenn secht mblíadnae níbot scíthae a cách ’
Atbert an Daogdae ‘An cumang arbágaid-si dogén-sou ule am áonur ’
‘Is tusai an Dagdae!’
or cách; gonad de rot-lil "Dagdae" ó sin é
Scaraid íarum asin comairlie go comairsidis die téoru mblíadan
Ó roindlid íarum airicill an catha amlaid sin luid Lucc ⁊ Dagdae ⁊ Ogma go trí déo Danonn ⁊ doberot-side grésa an cathae do Lugh; ⁊ roboth sect mblíadnai oca foichill ⁊ ag dénom a n-arm
Is dei aspert fris ‘Arfolmais cath mbrisi ’
Conid dei atpert an Morrígan fri Lug ‘Diuchtrai cein cuild ansaim slaidither truasfidir troich tarret brothlach mbodhmhou indraither túatha do-agath-diuchtra cein
d
c ’
Boí Figol mac Mámais an draí og taircetal an catha ⁊ oc nertodh Túath nDéa gonad and atbert ‘Firfidhir nith na boto tria agh tithris muir ninglas nemnadbeo brogoll brofidh airideu doifid Lug Lamfhadae
Brisfid bemionna uathmara Ogmae orruderc dó iar-beo rig
Soifider cisai nófither bethai ticfithir airim ethae maigfithir blicht túatha
Bithsaer cach ina flaithmaigh
Cenmair tairgebai bith bioas bithsaer cách niba daer nech; a núadha focichart-de rind nith ⁊ firfider nith
f
n ’
Boí tegdas den Dagdae a nGlionn Edin antúaith
Baí dano bandál forsin Dagdae dia blíadhnae imon Samain an catha oc Glind Edind
Gongair an Unius la Connachta frioa andes
Co n-acu an mnaí a n-Unnes a Corand og nide indarna cos dí fri Allod Echae id_est Echuinech fri husci andes alole fri Loscondoib fri husce antúaith
Noí trillsi taitbechtai fora ciond
Agoillis an Dagdae hí ⁊ dogníad óentaich
'Lige ina Lánomhnou' a ainm an baile ó sin
Is hí an Morrígan an uhen-sin isberur sunn
Itbert-si íarum frisin Dagdae deraghdis an Fomore a tír id_est a Maug S cétne ⁊ ara garudh an Dagdae óes ndánu Érionn aro cend-si for Ádh Unsen; ⁊ noragad-si hi Scétne do admillid ríg na Fomore id_est Indech mac Déi Domnann a ainm ⁊ dohérudh-si crú a cride ⁊ áirned a gailie úadh
Dobert-si didiu a dí bois den crú-sin deno slúagaib bátar ocon indnaidhe for Ádh Unsen
Bai "Áth Admillte"
íarum a ainm ónd admillid-sin an ríog
Degníth íerum lesin óes ndánou ind sen ⁊ docachnotar brechtau for slúagaib na Fomore
Sechtmad rie Samain sen ⁊ scaruis cách oroile dóib go comairnectar fir Érenn uili a llá rie Samain
Sé tríchaid cét a llíon id_est dá tríchad cét gech trin
Foídes íerum Lug an Dagdae de tascélad forsna Fomhoraib & dia fuirech go tíostaeis fir Érenn den cath
Luid íerum an Dagdae go loggfort na Fomore ⁊ cunges cairde cathai forrai
Dobreth dó amal conanoic
Degníther lite dó lasna Fomori ⁊ ba dia cudbiud ón oir ba mór serc liten lais-sium
Nos-lintar core cóecduirn an ríog dóu a ndechotar cetri ficet sesrai do lemlacht ⁊ a cubat cétnai de men ⁊ béoil
Doberthar gabair ⁊ cóerig ⁊ mucau indtie ⁊ nos-combruithiter lei
Nosdórtiter a nderc talman dóu ⁊ atbert fris noimbérthau fair bás mono tomledh ule; ar dáig ná berud écnach Fomore co rocaithed a sáidh
Gabois íer sin a léig ⁊ ba himaircithe go tallfad lánomain ina lige foro láur na léghie
It é didiu mírionn fordu-rauhotar inde:
lethau tindei ⁊ cethromthu bloinge
Is ann adbert in Dagdae ‘Fó bioath ind so má rosaigh a broth an rosaig a blas ’
An tan immorro noberid an lég láun ina béolu is adn adberedh ‘‘Nís-collet a mícuirne ’ ol in sruith ’
Dobert-sium immorro a mér cromm tar domain an dercu fo derid iter úr ⁊ grioan
Dolluid cotlud foair íerum ar caitem a liten
Ba méidithir scabol tige a bolc fair gon tibsid im sodain na Fomore
Luid úaidib íerum co Trácht Aebae
Níruho herosai trá den láech imdecht lie méit a bronn
Ba drochruid a congraim: cochlíne go bac a dí ullend
Inor aodhar imbe go foph a tónai
Gabol gicca rothach feidm ochtair ina diaid go mba lór do clod coicríce a slicht 'na degaidh
Gonad dei dogaror Slicht Loirge an Dagdai
Is ed denucht lebar penntol
Dá bróicc imbe di croicinn capoild ⁊ a find sechtoir
A mboí íerum og imdect co n-acu an n-ingen foro cind go ndeilb nderscoighte
Sí cáemtrilsich
Luid menmo an Dagdai díi acht náruho túaloigg lia a proinn
Gabois an ingen fora cáinedh gabais an ingen for imtrascrad fris
Fucerd cor de go ráinec go bac a tónai hi tolamh
Dos-n-éco go handíaraid ⁊ atbert ‘Quid ro-mba dam a ingin ’ ol sé ‘dom cor dom conair cáir?’
‘Is airi ro-mba det: gonum-rugae ford' muin luet conam-rabor a ticc mo athar ’
‘Cúich athair?’
ol sé
‘Ingen-su ém ’ ol sí ‘d'Indech mac Dé Domnann ’
Duscaru aitherrach ⁊ slaithe go léir gorolín na futhorbe imbe do caindiubur a pronn; ⁊ nos-égnither gondo-ruccoud fora muin fo thrí
Atbert-sum ba ges dóu breth neich lais nád ebérad a ainm fris
‘Cía hainm-si didiu?’
ar sise
‘Fer Benn ’ ar é-sium
‘Imforcraid n-anmo son!’
ar sise
‘Atraí nom-ber for mhuin a Fir Benn ’
‘Ní hedh mh'ainm ámh ’ bar é-sium
‘Ceist?’
ar sí
‘Fer Penn Brúach ’ ar é-sim
‘Atraoí nom-bir ford' muin a Fir Benn Brúach ’ ar sise
‘Ní hedh mh'ainm ’ ar é-sim
‘Ceist?’
ol sise
Nos-tic díi ule taris
Tic-sí didiu for sliocht-seom and co n-epert ‘Atraí nom-ber ford' muin a Fir Benn Bruaich Brogaill Broumide Cerbad Caic Rolaig Builc Labair Cerrce Di Brig Oldathair Boith Athgen mBethai Brightere Trí Carboid Roth Rimairie Riog Scotbe Obthe Olaithbe
Drennar rig d-dar fringar fegar frendirie
Atraoí nom-ber di sunnae!’
‘Ná himber cuitbiud form ní bos móu a ingen ’ al sé
‘Bid atégen tacuo ’ al síe
Is íarum gonglóisie asin derc íar telcodh a prond
Sech ba hairi sin boí furech na hingene dó-som go cíoan móir
Atraoí-sium íerum & gabaid an ingen foro muin; ⁊ dobert téorae clochau ina cris
Ocus dofuit cech cloch ar úair aire—ocus atberud batar íat a ferdai derocratar úad
Lingthe an ingen foair ⁊ doslais tara tóin é & lomortar a caither frithrosc
Gondric íerum ion Dagdae frie a bancharoid ⁊ dogníead cairdene íerum
Atá a llátrach for Trácht Eoboile áit a comarnachtar
Is and sen atbert an ingen fris-siem ‘Ní ragae ám den cath cipé toucht ’ al in phen
‘Ragat écin ’ ol in Dagdae
‘Ní rogae ’ ol en ben ‘ar boam cloch-sou a mbéulai gech áthau nod-ragau ’
‘Bid fír ’ or ion Dagdae ‘acht ním-gébou dei
Ragat-so go trén tar cech n-alich ⁊ biaid látraoch mo sáulu-sau i ngech ailic go brath ’
‘Bid fír acht bud síos consúfiter cona aicither
Ní rago torm-sai gom m-árail maccu Tethra hi sídaib
Ar bon rail-sie daruch i ncech áth ⁊ i ngech belaig not-ragai ’
‘Ragat écin ’ al in Dagdae ‘ocus bieid látrach mo bélo-sai io ncech dair go bráth ’
Co n-epert as eth látrach béluo an Dagdai
Atbert-si íerum ‘Légaitir na Fomore a tír ’ ol síe ‘ar táncotar fir u
Érenn ulie go háeninodh ’
Atbert-si dano noríastrabadh-sí no Fomore ⁊ docachnopad forrai ⁊ arin-imreth-somh ceird marbthaig na gíce forro—ocus nogébad-si a hóenor nómad rann forin slóug
Tecoid íerum na Fomore co mbátar a ndichmaid a Scétne
Bátar fir u Érenn immorro i mMoigh Aurfholaigh
Bátar íerum ag imnesie cathai in dá slúag-so
‘An cauth arfolmotar fir Érenn de tabairt dúdn?’
al Pres mac Elathan fri hIndech mac Dé Domnann
‘Dobiur-so inoen ’ ol Indech ‘cumbat minai a cnámhae mina érnet a cáno ’
Buí comairli lia firu Érenn im nemlégodh Logai isin cath ara coime
Go nderochtor a noí n-oide die comét id_est Tollusdam & Echdam ⁊ Eru Rechtaid Fionn ⁊ Fosadh ⁊ Fedlimidh Iubor & Scibar ⁊ Minn
Ecol leo íerum mochscélie den óclaích ar imot a dán
As airie nár'télgsit din cath
Rotinálid trá maithe Túath nDé Danann go Luch
Roimcomhoirc a gaboinn id_est Gaibne cía cumong conánocuir dóib
‘Ní anse ’ al sé
‘Gé bet fir Érenn isin cath go cenn secht mblíatan gaí detáet dia crunn ann nó claidem memais ann tarcéba arm núa úam-sai ina inoth
Nach rind degéno mo lám-so ’ ol sé ‘ní focertar imrold de
Nach cnes i ragae noco blasfe bethaid de íer sin
Níbo gníthe do Dulb gobhae na Fomore annísin
Atú dom cor do cath Muige Turedh anosa ’
‘Os tusai a Díen Cécht ’ or Lug ‘cía cumogg conicid-si ém?’
‘Ní anse ’ ol síe
‘Nach fer géntor ann acht mona bentor a cedn de nó mani tesctar srebonn a inchinde nó a smir smentuinde bodh ógsláun lim-su 'sin cath arabhároch ’
‘Os tusai a Crédne ’ or Lugh frie cerd ‘caide do cumong isin cath?’
‘Ní anse ’ ar Crédne
‘Semonn a ngaí ⁊ dornclai a cloidim & cobraid a scíath ⁊ a mbile rusia lim-sai dóip ule ’
‘Os tusa a Luchta ’ or Luog frie a sóer ‘cía cumong rosta 'sin cath?’
‘Ní anse ’ or Luchtai
‘A ndóethain scíath ⁊ crand sleg rosiae lem-sai dóib ule ’
‘Os tussa a Oghmau ’ ol Lug frie a trénfher ‘caide do cumong isin cath?’
‘Ní anse ’ ol síe
‘Digguháil and ríog lia dingbáil trí nónuhar dia cairdib la gabáil in catha go trian la firu Érenn ’
‘Os tussa a Morríghan ’ ol Lug ‘cía cumang?’
‘Ní anse ’ ol sí ‘ar-rosisor; dosifius do-sseladh; ar-roselus aros-dibu nos-ríastais ’
‘Os sib-sie a corrgunechai ’ al Lugh ‘cía cumang?’
‘Ní anse ’ ar na corrguinidhgh
‘A mbuind bánai forra íarn'
trascrad trienar cerd-ne go romarbtar a n-aiscid; ocus dá trian a neirt do gaid foraib lie forgabáil aru fúal ’
‘Os sib-sie a deoguhairi ’ or Lug ‘cía cumong?’
‘Ní anse ’ ar na deogbore
‘Dobéraim-ne robhar ítadh foraib ⁊ nemfhogbáil dige dia cusc dóib ’
‘Os sib-sie a druíde ’ ol Luog ‘cía cumong?’
‘Ní anse ’ ar na druíde
‘Dobérom-ne cetha tened fo gnúisib no Fomore gonar'fétad fégodh a n-ardou corus-gonot fou cumas iond óicc bet ag imgoin friu ’
‘Os tusai a Corpri meic Étnai ’ or Luog frie a filid ‘cía cumang condoid isin cath?’
‘Ní anse ’ ol Corpri
‘Degén-sai gláim ndícind dóuib ⁊ nus-óerub ⁊ nus-anfíalub cona gébat frie hócu trie bricht mo dána-sa ’
‘Os siuh-sie a Uhé Culde ⁊ a Dinand ’ or Lug fria dá bantúathaid ‘cía cumang connai isin cath?’
‘Ní anse ’ ol síed
‘Dolbfamid-ne na cradnai ⁊ na clochai & fódai an talmon gommod slúag fon airmgaisciud dóib; co rainfed hi techedh frie húatbás ⁊ craidenus ’
‘Os tussa a Dagdai ’ ol Lug ‘cía cumang connic for slúag na Fomhore isin cath?’
‘Ní anse ’ ol in Dagdae
‘Dugén-sa leath fria feru Érenn eter cáemslecht ⁊ admilliud ⁊ amaidichtai
Bud lir bomonn egai fua cosaib gregai a cnáimreth fum luirg an fecht-sie áit a comraicid díabulnámod for raí Muige Tuired ’
Ruaicill trá Luch cách ar uair díb fria a ndánoib ón mud-sin & rus-nert ⁊ rus-aicill a slúag combo menmanrad rígh nó roflathua la cech fer díb fon cruth-sin
Rosernatai trá an cath cech láei eter fine Fomra ⁊ Thúatha Déa acht namaá ní bótar rígh nó ruirig oga tabairt acht óes féigh forúallach namá
Ba ingnad trá liasna Fomore alaill tárfas dóib isin cath
Botar cloíte a n-airm-sie id_est a ngaoí ⁊ a cloidme; ocus an romarbad dia feruib-sium ní ticdis íernabháruch
Níba edh immorro de Túathaib Déa: ar cía noclodis a n-airm-sium andíu atgainidis amuhárach fo bíth roboí Goibnenn goba isin cerdchai ag dénam calc ⁊ gaí ⁊ sleg
Ar dogníth-side na harma-sin fria téorai grésai
Dogníth dano Luchtaine sóer na crondo fri téora snasau ⁊ ba féith an tres snas & ata-indsmad hi cró an gaí
Ó robídis arm de isin leth ina cerdchai dobidcet-som na cróu cusna crandoib ⁊ níbo hécin aitherrach indsma dóib
Dugníth dano Crédne cerd na semonn fri téorai gréssai ⁊ dobidged cró na ngáu díb ⁊ níbo écen tairbir remib; ⁊ noglentais samlaid
Is edh dano doberiud bruth isna hógaib nogontais ann comtar ániu íarnauhárach: fo bíth roboí Díen Cécht ⁊ a dí mac ⁊ a ingen id_est Ochttríuil ⁊ Airmedh ⁊ Míach oc dícetul foran tibrait id_est Sláine a hainm
Focertdidis a n-athgoíte indte immairlestis; botar bí notégdis esde
Batir slán a n-athgoíte tre nert an dícetail na cethri lege robátar imon tibrait
Tánic didiu frisna Fomore annísin go tudciset-som fer n-úadaibh de déscin cathai ⁊ cosdotha Túath nDéa id_est Rúadán mac Bresi ⁊ Bríghi ingene in Dagdai
Ar ba mac-side ⁊ ba úa do Thúaith Déa
Atcuaid íerum gním an gaphonn ⁊ ant sáeir ⁊ an cerdou ⁊ na cetri lége rouhátar imon tibrait do Fomoraib
Rofaíded-som afridisie fri marbod neich den óes dána id_est Gaibniu
Tothloigestar gai ó ssoide a semonn ón cerdai ⁊ a crand ónt sóer
Debreth íerum amal asbert
Baí dano ben and fri bleth arm id_est Crón máthair Fíanluig; is í rus-meil gaí Rúadáin
Dobreth dí Rúadán didiu an gaí ó máthri conud de sin doberar "gaí máthri" de garmnaib beus a n-Érinn
Immesoí didiu Rúadán íer tabairt in gaí dó ⁊ geogoin Goibninn
Tíscais-side an gaí as ⁊ fochaird for Rúadán co lluid trít; & co n-érbailt ar bélaib a athar a n-oirecht na Fomore
Tic Bríc ⁊ cáines a mac
Éghis ar tós goilis fo deog
Conud and sin roclos gol ⁊ égem ar tós a n-Érinn
Is sí didiu an Prích-sin roairich feit do caismeirt a n-oidci
Luid trá Gaibniu fon tibrait ⁊ ba slán-side
Bai ócláech lasno Fomore id_est Octríallach mac Indich meic Déi Domnann mac ríg Fomore
Atbert-side frisna Fomore aro tabroidis cloich cech áinfir leo de clochaib Drobésa do cor ar tibrait Sláine a n-Achad Abla fri Magh Tuired andíar fri Loch n-Arboch antúaid
Lotar didiu & doberod cloich cech fir forin tiprait
Gonud de atá Carn Ochtríaldaig foran carn
Ainm n-aild dano din tibroid-sin Loch Luibe ar dobered Díen Cécht ind cech losa rouhótar a n-Éri
Ó tánic trá airis an cathai móir atrárochtor na Fomore asa scoraibh sechtair ⁊ derónsud catha daiggne dítogladai díb
Ní rabhu trá airich nó fer egnnamae díob cen lúirig friae chnes cen catbarr fora cend cin manaís muirnig 'na deis gen cloidim tromgér fora cris gen scíeth daiggen fora formnai
Ba "bém cinn fri hald " ba "lárum a net natrach " ba "haigedh go tenid" cor fri slúag na Fomore isin ló-sin
Robtar íet-so ríg ⁊ toísich rouhátar og nertadh slúaig na Fomore id_est Balor mac Doit meic Néid Bres mac Elathon Tuirie Tortbuillech mac Lobois Goll ⁊ Irgold Loscennlom mac Lomglúinigh Indeach mac Dé Domnann rí na Fomore Octríallach mac Indich Omna ⁊ Bagnai Elotha mac Delbáeth Atrachtotar Túatha Dé Danann don leth eli ⁊ dofágaibsid a naíe céli ag comét Logai ⁊ lotar do oiris an catha
In tan íerum segar an cath conselu Lug asa coimét a mboí ina cairptech gombo hé baí ar inchaib catha Túath nDéa
Roferud trá imairec áith amnas and so eter fine Fomra ⁊ firu Érenn
Boí Lug og nertad fer n-Érenn co roferdais go dícra an cath fo dégh ná beidis a ndoíri ní bod sírie
Ar ba ferr dúoib bás d'fhogáil oc díden a n-athardho indás beith fo doíri ⁊ fou cís amal rouhátar
Conid and rocan Lug an cétal-so síos for lethcois ⁊ letsúil timchell fer n-Erenn
‘Arotroi cat comartan!
Isin cathirgal robris comlondo forslecht-slúaig silsiter ria sluagaib sioabrai iath fer fomnai
Cuifecithai fir gen rogain lentor gala
Fordomaisit fordomcloisid forandechraiged fir duib: becc find nomtam-
Fó!
Fó!
Fé!
Fé!
Clé!
Amainsi!
Noefit-man-n ier nelscoth-trie trencerdaib druag
Nimcredbod catha fri cricha; nesit-mede midege fornemairces forlúachoir loisces martal-tshuides martorainn trogais
Incomairsid fri cech naie go comair Ogma sachu go comair nem ⁊ talom go comair grioan ⁊ esqu
Drem niadh mo drem-sie duib
Mo sluag so sluag mor murnech mochtsailech bruithe nertoirech rogenoir et-dacri ataforroi cath comortai
Arotrai ’
Ros-láisiud na slúaig gáir mór oc dol isin cath
Conráncotar íer sin ⁊ rogab cách for trúasdrad a céile díbbh
Mór do cóemaib derochrotar ann a mbúailie báis
Mór ant ár & an lechtloide roboí ann
Roboí úall ⁊ imnáire and leth for leth
Buí ferg ⁊ borrfad
Ba himgae réun folu tar gelcnius móethócláech ann íerna léudh do lámaiuh létmiuch oc teicht a ngáuhad ar imbnárie
Ba hamnas muirn ⁊ saitoi na curud ⁊ na láth ngali ic immdítin a ngáe ⁊ a scíath ⁊ a courp ind taun nus-bítis a céli ica trúastrud denaib gaíb & denaib cloidbiuh
Amnas dano an tarneuch ruboí and sechnón an cathae id_est gáir na láechraidí ⁊ presimb na scíath loindreuch ⁊ fedgairi na cloidhim ⁊ na calc ndéd cairchiu ⁊ grindegur na saicidbolc sían & etigud na foghaid ⁊ na ngabluch ⁊ priscbémniuch na n-armb
Es bec trá ná comráncatar inn a mméur ocus a coss ocin imtúarcain; co tuislitis assa sessam lie slimreth na foluo fou cossaib na míliodh co mmbentaeis a cinno díob ana suidip
Conúargabud cath crótdae créchtocch bróineuch fuilech ocus rurássa unnsenn hi crobaiph bídbad ann-side
Derocair dano Núodai Aircetláum ocus Maucha ingen Ernmoiss lie Balur uí Nét
Duceur Cassmóel lie hOgtríallug mac n-Indich
Imma-comairnic de Luc ⁊ di Bolur Birugderc esin cath
Súil milldagach le suide
Ní ho r scailtie inn sóul acht i rroí catae nammá
Cetrar turcbaud a malaig die shól conu drolum omlithi triena malaig
Slúoach do-n-éceud darsan sól nín-géptis fri hócco cíe pidis lir ilmíli
Es de boí inn nem-sin fuirri r id_est druíth a adhar bótar oc fulucht draígechtae
Tánic-seum ⁊ ruderc tarsan fundéoic co ndechaid dé en foulachtae fuithi gonid forsan súil dodecaid nem an foulachta íer sin
Condrecat íerum Luc
Is n ann isbert Lucc: ‘Odeo cietoi fir bic ciabith imbá inlá biu fo ló marbu duit ’
Balor ‘Foriathmaigi alfois filiu fon' fola immusriad riadha fo comrac sil silme amsil amnus fen ’
Lug-‘Is tu torat-Lughdech lisbertac totsili dotoirrse pu mo cloidim dotgart mo tuili mo cerdae cles tuatha
Bid olc de cuanaib fal Fomoiri fo tuili fo trethan duib fo tonnae lia ciptuccai conaib dinn
Niberaid mes na blicht
Niberaid arith ith niberaid eraig aigthe
Aic!
Aic!
Fe!
Fe!
Ni focen tis-sta naithech nes bretach bithmaru inarbraind beg antetru tromma fortaibsin troga forlica lim
Os me Lug namfadbid oldam dilaim denaith duilem fordiacimdes gene os-gene nomnasaid mo carp-nitaidlibthi tres ceptucas atbrothru fo tonnaib lirdib
Linaid tethru trestuath commilae mara melli cr-i cruaid
Caramain bith aithis for farmnaib dea
Tetrais tuli maru luadaib
Cloidem cosst-druad menmaind logha luaithe gaithe donal druag frasaib tenid ten'al leom-laindr-greine gili escie ’
‘Tócaib mo malaig a gille ’ al Balor ‘co ndoécius an fer rescach fil ocom acallaim ’
Tócauhar a malae dia deirc Baloir
Fucaird Luc íer sin líic talma dó co ndechaid an súil triena cend
Conid a slúag bodessin derécacha
Co torcair four slúag na Fomore conda-apatar trí nónuhair díb foua tóeb; co mboí a mullach frie bruinni n-Indig meic Dé Domnann co sescaind a loim foulae tara béola-side
‘Congarar dam-sae ’ ar Indiuch ‘Lúoch Lethglass id_est mo fhili ’
id_est lethglass é ó talmain go mulluch a cinn Totáed 'na docum
‘Finnta dam-sa ’ ol Indeach ‘cía rotollae form-sa in n-orchur-sai ’
‘Cía erna isan cath conn conacherna cid riun-ramid aratoruad ann rie cach gid form memais aratorad id_est ara tuate afrecol ’
Is ann isbert Lúog Lethglas ‘Aisnes cie fer snedcuruch serig slechtach lathcorauch latras ailig nesomain a tailm tatbem bag brissius derc toraich drech dorig buadgalaigh Baluir tnuthgal-tinnfhir ’
Is ann isbert Lug na bríatra-sa sís aga fregrae: ‘Rola fer nachadais nachadcaru nandidceil nachidceala cerdaib errad
Is me Lug lonnbemnech mac Qind mac Ethlend is mo brighfas firgal-dercaib damus cath co fergaib mor-memais foirb Fom-ib maraib coraid míadach ciptuctai tuath es mratach ealluch
Is lidh troig dodob-comci corud cathminn-n ar roi roínfimni nert traetf-er f-fercc fesaib dea nidur fulriudai f-ar fodb fesmai dorngalaib a cath ’
Is ann ispert Lóch ‘Cengmai cichsimiu cetaib Fomoiri ferdae nihinnist-imon fosem feocraib drongaluib drongaib catbuiden bairnnech cethern cengmai duibh dobortig dounith nimtorbae rind nimairic nimthimomna teitbe lorae loghae línn uaib Fomoiri fri hEalg ’
Friscart Luch ‘Bid go dait ’ ar Lug ‘ar bid doi uaig do forndiuire ragad e-ad doncath irach atogena-galeng abar rae rig Fomoiri trentuich f-Neíd ’
Is ann ispert Lúoch ‘Bid go det a Lugh lethsuanaigh fonel nithed moenrain-ib fria far tiachta fri taig intretresa tet martaib frilerg intatlia lethcruidh slogaib srothaib saothnu allaib maraib níthuib
Ni tadhna len luaith tumme ferc f-neocroide iar nár sirslanaib echaib nitadled armuriu laigniu fri uaraib oldama nidad tu-s buadaich fri foepra fichid cath ceol-cufil sudighud fria
Nach doich duo iariaich dianath doncath irriaich sudf-luachair dercmaighi fulriutha d-magh médiu ’
Tánic in Morrígan ingen Ernmusa anduidhe ⁊ boí oc nertad Túath nDéa co fertois an cath co dúr ⁊ co dícrai
Conid ann rocachain in laíd-se sís: ‘Afraigid rig don cath!
rucat-gruaide aisnethir rossa ronnat-feola fennát-enech ethát-catha-rruba segatar ratha radatar fleda fechatar catha canát-natha noat-druith denait-cuaird cuimnit-
Arca alat-ide sennat-deda tennat-braigit blathnuight-tufer cluinethar eghme ailit-cuaird cathit-lochtai lúet-ethair snaat-arma scothait-sronai
Atci cach rogenair ruadcath dergbandach dremnad fiachlergai foeburlai
Fri uab-rusmeb-renarmársrotaib sinne fri fur foab-líni Fomoire i margnaich incanaigh copraich aigid fiach dorar friarsolga garuh dálaig formdes-rodbadh samlaidh dergbandaib dam aimcritaighid connaechta sameth donncuridh dibur fercurib fristongarar ’
Romebhaid íerum in cauth íer sin ⁊ roslechtait na Fomore co muir
Dorochratar comtuitim Ogmae mac Ealauthan an trénfer & Indeouch mac Dé Domnaund rí na Fomore
Áilis Lóch Leuthglas for Lucch a anacul
‘Mo trí drinnroisc daum!’
for Luch
‘Rod-bie ’ our Lóch
‘Dingébat-sa fochail Fomore d'Érinn co práuth; ⁊ a ngébas di teungae íocfaid fri diaid mbeuthaud ar cach n-aingceus ’
Aunauchta Lóch íerum
Is ann cachain "In Dáil n-Asdadha"
do Gaídelaib
‘Gébaid foss findgrinde descca doine doman tuircebat ceth-torel aurblathaib ticfait ioth sceo mblicht morad indber armesaib marcainib dossuib drongaib darach ocridhiu icribcedhaib celar bron berar failti fira fomcichet grian glessaib saorcaomaib
Sinaib serntar fir fletigib ailtiu astath-f-comfercca cridhiu
Celid Fomoire fairrcce findcasrao sitt bitha banba echtguidi echtrann ⁊ suthaine feraib finncluiche forbarsed ondiu cobrath bid sid ar Fomoire ind Ere ’
Asbert Lóch dano dobéradh airm di naí cairptip Lochca ara anacul
Asbert dano Lucc ara n-ainmniged
Friscart Loch cond-epert ‘Luachta Anagat Achad Feochair Fer Golla Fosad Cráeb Carpat ’
‘Ceist: cíe hanmanna na n-aradh robátar inn immorro?’
‘Medol Medón Moth Mothach Foimtinne Tenda Tres Morb ’
‘Cíe hanmanna na ndeled bátar 'na lámaib?’
‘Ní anse
Fes Res Roches Anagar Ilach Canna Ríadha Buaid ’
‘Cíe hanmanna na n-ech?’
‘Can Doríadha Romuir Laisad Fer Forsaid Sroban Airchedal Ruagar Illann Allríadha Rocedal ’
‘Ceist: cíe líon ind áir?’
for Lucc fri Lóch
‘Ní fedar cía líon do aithechaib ⁊ do drabarslúag
Mad an líon d'oíctichernaib ⁊ d'airechaib ⁊ do ánradaib ⁊ do maccuib rígh ⁊ do airdrígaib Fomore rofetar id_est triar trí fichit vel cét fer
xx
cét trí cóicait
íx
cúicir cetri
xx
míle ochtar ocht fichit móirseser cetri
xx
seiser cetri
xx
cóicer ocht fichit dias cethrachat im húa Net nóicait
Is hé sin líon ind áir dorochair di airdrígaib ⁊ do airdticernaib na Fomore isin cath ’
‘Mad a llíon immorro di aithechaib ⁊ di drochdoiniu ⁊ di dáoscarslúag ⁊ d'áos cecha dánae olchenae diloutar a comoidecht an mársluaig—aur dideochaid cech ánrad ⁊ cech ardtoísech ⁊ cech airdrí de Fomorchaib cona sochraide din chauth co torcradaur adn uili a soír ⁊ a ndaoír—nís-n-áirmium acht úothad di modhagaib na n-airdrígh namáu
Iss ed adn so aun líon roáirmios di suidhiu amal attconnaurc: secht fir secht fichit secht cét secht cáocae vel di cétaib cét
xx
fichi cét cét
xl
immon Saub n-Úanchendach mac Carpri Cuilc mac-sidhe moga di Indeuch mac Dé Domnadn id_est mac moga rích Fomore ’
‘Mad a ndochair adn chena de lethdoínib ⁊ di crandasctib fíanlaich di neoch nád roacht cridiu cathae—co roháirmither renda nime ⁊ gainem maurae ⁊ lóae snechtae ⁊ drúcht for faichthi ⁊ bommadn eghae ⁊ féur fo cossaib greghae ⁊ groigh meic Lir la máurainfini—ní háirmidter-side iter ’
Íar sin dono fríth báoccul Bresi meic Elathan dóip
Atbert-sidhe ‘Is feurr m'anacul ’ ol sé ‘oldáss mo guin ’
‘Cid ann-side biass de?’
aur Lucc
‘Bid sírblechtach báe Erenn ’ ol Pres ‘díaenom-aunastar-sa ’
‘Comarfas-sa díar ngáothuib ’ or Lug
Is de sin luid Lug co Maoíltne Mórbrethach co n-epert pris ‘An n-anustar Bres ar bithblicht do búaibh Érenn?’
‘Nach anustair ’ ar Móeltne
‘Nád cumhaicc a n-óes nach a n-indoth ce choni a mblicht airet beat bí ’
Atpert Lug fria Bres ‘Ní ed annísin not-anuig; nád cuimgi a n-óes nach a n-inddoth ce chonis a mblicht ’
Atpert Bres ‘Forbotha rúada roicht Maíltne ’
‘An fil n-aill nut-ain a Bres?’
ar Lug
‘Fil écin
Abair fri bar mbrethiomain bibsiutt búain cech ráithi ar m'anocol-sa ’
Atbert Lug fria Móeltne ‘An n-anustar Bres ar búain n-eta cech ráithi di feruib Érenn?’
‘Is ed imma-n-airnicc lind ’ or Maoíltne
‘Errach fria har & sílad ⁊ tosach samraid fri foircend ⁊ sonairti n-etha ⁊ tossach n-aipchi foghamair fri forcend aipchi n-etha ⁊ fria búain
Gaimred fria tomalta ’
‘Nís-tessaircc annísin ’ or Lug fria Bres
‘Forbotha rúada roicht Maíltni ’ or sé
‘Is luga dot-essaircc ’ or Lug
‘Cid?’
ol Bres
‘Cocon ebrad co sílfad co chobibsad fir Érenn?
Is íar fis an tréde-siu manad-anustar ’
‘Abair friu ‘Mairt a n-ar; Mairt hi corad síl a ngurt; Mairt a n-imbochdt ’’
Roléccad ass didiu Bres triasan celg-sin
Isan cath-sin didiu fúair Oghma trénfer Ornai claidiomh Tethra rí Fomore
Tofoslaicc Ogma in claideb ⁊ glanais hé
Is and sin roindis an claideb nach ndernad de ar ba béss do claidbib an tan-sin dotorsilcitis doadhbadis na gnímha dogníthea díb in tan-sin
Conid de sin dlegaid claidme cíos a nglantai íarna tosluccad
Is de dano forcométar brechda hi cloidbib ó sin amach
Is aire immorro nolabraidis demna d'armaib isan aimsir-sin ar noadraddis airm ó daínib isin ré-sin ⁊ ba do comaircib na haimsire-sin na hairm
Is don cloidibh-sin rochacain Lóch Lethglas in láid-si: ‘Admell ma Orna uath cath cule leccla fristethaind tuind formna f-roir is ress ningalne amtri locha lochaurbe imlias luch loeg trimchim am trichtaigh tighi fuaibne mifualang tighe tethrae toetrau dobert mor fodriru Fal Fomhoire foenda for Balur benn bas-alan Fomhor-lelgi mac Ethne uili aoinfecht ferse colom cathram-ransi fodb fersamhle fersi cetharslichd fhid serbh armarmíadh
Ainm aili fes-fuil tethr-hitus faidter fuirtbe mong diafurbidh f-ruiris ilur fuil-Oghme ’
Loutar a ndiaid na Fomore dano Lug ⁊ an Daghdou ⁊ Ogma ar cruitire an Dagda ro-n-ucsad leo Úaitniu a ainm
Rosaghad íerum a flettech a mboí Bres mac Elathan ⁊ Elathan mac Delbaíth
Is ann boí in crot forin fraighid
Is sí in cruit sin ara nenaisc na céola conarofhograidhsetor tria gairm co ndegart in Dagda in tan atbert ann so sís Tair Daur Dá Bláo Tair Cóir Cethairchuir Tair sam tair gam Béola crot ⁊ bolg & buinne!
Dá n-ainm dano bátar foran cruit-sin id_est Dur Dá Blá ⁊ Cóir Cethairchuir
Doluid an crot assan froig íerum ⁊ marbais nonbór ⁊ tánuicc docum an Daghda; ⁊ sepainn-sie a trédhi fora nemthigthir cruitiri dóib id_est súantraigi ⁊ genntraigi ⁊ golltraigi
Sephainn golltraigi dóib co ngolsad a mná déracha
Sephainn genntraigi dóib co tibsiot a mná ⁊ a macraith
Sephainn súantraigi dóib contuilset ant slúaigh
Is de sen diérlátar a triur slán úaidib—cíamadh áil a ngoin
Dobert an Dagda diu laiss tria gém na dairti dobreth dó ara sóethar; ar in tan rogéssi a gaimmain rogeltatar cetri Érinn uili do neoch bertatar Fomore díp ina cíos
Íar mbrisiud íerum an catha ⁊ íar nglanad ind áir fochard an Morrígan ingen Ernmais do táscc an catha-sin ⁊ an coscair móair forcóemnochair ann do rídingnaib Érenn ⁊ dia sídhcairib ⁊ dia arduscib ⁊ dia inberaiph
Conid do sin inneses Badb airdgníomha beus
‘Nach scél laut?’
ar cách friai-se ann suide
‘Sith co nem
Nem co doman
Doman fo ním nert hi cach án forlann lan do mil mid co saith
Sam hi ngam gai for sciath sciath for durnd
Dunad lonngarg; longait-tromfoíd fod di uí ross forbiur benna abu airbe imetha
Mess for crannaib craob do scis scis do áss saith do mac mac for muin muinel tairb tarb di arccoin odhb do crann crann do ten
Tene a nn-ail
Ail a n-uír uích a mbuaib boinn a mbru
Brú lafefaid ossglas iaer errach foghamar forasit etha
Iall do tir tir co trachd lafeabrae
Bidruad rossaib síraib rithmár ‘Nach scel laut?’
Sith co nemh bidsirnae
s ’
Boí-si íarum oc taircetul deridh an betha ann beus ⁊ oc tairngire cech uilc nobíad ann ⁊ cech teadma ⁊ gach díglau; coníd ann rocachain an laíd-se sís:
‘Ni accus bith nombeo baid: sam cin blatha beti bai cin blichda mna can feli fir gan gail
Gabala can righ rinna ulcha ilmoigi beola bron feda cin mes
Muir can toradh
Tuir bainbthine immat moel rátha fás a forgnam locha diersit-dinn atrifit-linn lines sechilar flaithie faoilti fria holc ilach imgnath gnuse ul-
Incrada docredb-gluind ili imairecc catha toebh fri ech delceta imda dala braith m-c flaithi forbuid bron sen saobretha
Brecfásach mbrithiom-braithiomh cech fer
Foglaid cech mac
Ragaid mac i lligie a athar
Ragaid athair a lligi a meic
Cliamain cach a brathar
Ni sia nech mnai assa tigh
Gignit-cenmair olc aimser immera mac a athair imera ingen ’
