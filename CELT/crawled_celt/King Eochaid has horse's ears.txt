Bái rí amra for h-Ib Failgi fecht n-aill id_est Eochaid a ainm.
Búi ainim mór forsin rígh id_est dá n-óó eich nó pill fair.
Is amlaid immorro boí in rí & mind n-órdha 'na urthócbálta úas a chind do díchleith a ainmbe.
In inbuidh immorro a berrtha no théghed i fássaigibh & díambraib & i n-áiddib dícheltaibh dia berrad.
In berrthaid immorro ní thiced cen a marbad.
Ba sí insin dúass & duilgine a berrthadha.
Boí immorro mac bráthar dó ina thegluch.
Óengus a ainm & ní h-ed don-gairthi acht Mac Díchóime, ar bá Díchóem ainm a máthar & is úaithi no ainmnigthe a m-mac, ar ba maith in máthair, cíarbo díchóem.
Occláech dono án amnass airgech é-sede & is é no berradh in slúagh & is lais no bíd cerd glésta a n-ech.
h-É dono no indsmad a slegha & a sithslata & a n-goí & a l-laghna lethangéra.
h-É dano nodas-pettad di fhethchoisig & timpánacht, do dhúanaibh & duchannaibh, do fáthrannaib h-espa & airchetail.
Bá án dano h-ellomglicc int í-ssiu h-ic snám & h-ic selgairecht.
Ba h-urdairc i cerdaibh gaile & gaiscid int í-siu id_est Óengus mac Díchóeme, co m-ba sercaid sænimail ar grádh & inmhaine do feraibh & do mnáib.
Ocus cid in ríghan id_est bean Eochadha ní fhúathaighedh a h-urscéla & ar-fæmfad a chomlaige, día m-bad chumma thol dia fir feisin & díssi.
Ro líad ttra ind ríghan fon scéim sin for mac féta fin Díchóeme, co cúala cách & co cúala in rí id_est Eochaid.
Tnúthaighis tra in rí fria bráthar & míannaighis dia mharbad.
Ba meabul lais dono a marbad tria ét, co táncatar techtaire a dochum maic Díchóem ara tíssadh lais di chúairt araile fássaigh.
Et dí fáthaib dono do-cúas cuca-som sech cách ar mhían a berrta, h-úair táinicc impach in berrtha, ocus do dhígail & do h-indechadh a fergi & a h-eóit fair íarma íarna berradh.
Bá tár mór laisna slóghaib a n-ní-sin, ar ba derb lethu ar ná tíssa int í-sin Mac Findchóeme íar m-arbad in rígh, feib ná toracht nech ríam reme.
Luidis in gilla lais insin fássach & fo-gabat fástech and.
‘Ba ferr dún ar m-berradh’, for in rí, ‘fo bíth is ar n-úathadh.’
‘Am imtúailnge-se dono’, ar in gilla, ‘do dagh-berrtha’, & no-mberrand íarsin.
‘In maith & in maissech fil in cenn-sin íarna núaberrad?’ ol sé.
‘Is maith dano’, ol in gilla, ‘& rop ferr ar cách bess.’
Righidh in rí a láim do indsaigid a claidhib do marbad in gilla.
‘Meise no-mbéra’, ar in gilda, ‘& do-béra béim de h-it chend-siu, a fhinghalaigh, co ná derna finghail for nech n-aile dom h-éissi.
Faicfe do mnái & do h-orbhai & t'atharthir & do ríghi donn ló-so, a capaill chlúasmhár brénchinn!
Do-cicheta ilslóigh & sochaidi lium-sa do chenn íarna bein dít’, & nochtais in gilla in claidheb & tócbaiss úass a chind dia thairbert fair & dia marbad.
‘Dess Dé thairiss’, ol Eochaidh.
‘Ní h-eadh bías etrunn, a gillai.
For-bía-ssa h-i comtomailt ma gráda-sa & tussa nom-berrfa dogrés, acht ba maith do rún arna facca lim-sa.’
‘Bidh maith’, ol in gilla, ‘& iss ed bías and cairrdine tuillid don sceól-sa.’
Dolotar íarum dia tig a ndís & ba fáilidh in slúagh di sain.
Ba galar mór immorro don gillu gabáil im a rún, condarulád h-i serc sílige & h-i mbruth & i clamsaine & h-isin tróge cen nert, cen láthar.
Luidh in gillai laa n-óen ann do íarair leigis & lesaigthi do thig araile fáthlegha bói h-i n-Gensilliu.
Occ techt dó dar Mónad Cóemtechta h-i n-Gensiulliu dofuit for a béolu, co róemdetar teóra fetána fola asa bélaib & assa srónaib & bá slán di sain in gilla.
In lá aile h-i cind blíadna dochóid in slógh & intí mac Dícóema cosin maghin cétna i torchair & in ro-scé a rún & h-incoisscid don slúagh:
‘Sunna’ ar sé ‘romícad-sa & ro-scéos trí srotha fola,’ & turcbais rind:
Sunna ro-híccad amne intí siu mac Díchóeme do scéith 'ma rúin, rúathar ngarb, for Eochaid n-úathmar n-agarb.
Día lod d'íarair mo leigis íar mbliadain rúin ro-gabus romchuir h-i seirg seimne sé h-im-meirbe ocus h-im-mígné.
Fetdáin fola, ferrde dam, darm bél, darm sróin ros-ralad, rodáil mo Día h-i crunna condat cia filet sunna.
At-conncatar tra na slúaig na téora flesca fhírdírghe & ní fetatar cía at-feta.
Lécais in slógh remi de & anais fri cró comcruind do gním impu & cingis i ndegaid in tslóigh íar scaich & íar scuir a h-opra.
Iar sin tra doroacht aroile fer cerddha do h-innagaid Eochach a tírib Muman id_est cruittire amra éside co aithib aurchetail.
Iss ed dono do-rala, for cói don crú cusna flescaibh & bátar h-i comdéscin na flesc.
Co n-epert ind flesc fri araile:
‘Eochaid fer scéith, dá n-óe n-eich fair.’
Ráidsit in sin fo trí.
‘Is maith dún adhbunn de-seo for ar cruit,’ co n-epert:
Comrád na flesc, cech ladna, nipsam lesc ra lúathlabra, dogénath adhbann triam chruit corop adband ard urdairc.
Eochaid fer scéith scenmda a sccuir dá n-óe n-ech ro-glenamair, ráidsecha sain na slat slán, torud cocuir is comrád.
'ar sain in cruitire do thigh in ríg & ro-ferad fáilte mór fris lasin ríg. Bertair dano h-i tigh lighi ind ríg.
‘Sennaidh’ for sé, ol Eochaid ‘cruit menmannraid dún!’
‘Maith dún,’ ol séat.
Insucut do senmaim dó & i sennait íarum id_est ‘Eochaid fer scéith, dá n-óe n-eich fair.’
‘Tucthar tene & caindel isin tegh!’ olin Feib dorúacht in tene & dorocratar na caindle & na sutralla solasta:
‘Oirgidh’ ol sé ‘for broinne na cruitire & no-dos-cenglaid!’
docúas ón focétóir co ro-cenglaid & bátar co matain 'na cengaltaib.
Ticc in slúagh arabárach.
‘Robo ferr’ ol na cruitire ‘cen ar marbad co fessa tú ar cinaidh ríasiu ro-marbtha.’
‘Oirged cách imach!’ ol Eochaid.
‘Atmhaidh,’ ol sé, ‘cía ó tuccsaid in adhpund ucut.’
‘Is ed inso,’ ol séat.
‘Na flescca ro-cansat dún, iss íat ro-hástar a scéith maic Díchóeme.’
‘Is fír,’ for sé.
‘Is annssa do dáinib gabáil im rúnaib ro-dochtaibh, an tan nát cumgat cidh na crainn gabáil fair.
Fúaslaicidh donaib cruitirib!’
for sé.
Gataid a cathbar dia chiunn:
‘Is so amail tú-ssa,’ ol sé, ‘a h-uu Failge!’
Co n-epert:
Cathbarr 'mom cenn, bá mod mór, do dhín mo locht for cach slógh: úand úair siu súas co lín mbla do dín mo clúas ní thiccfa.
A h-úi Failge, fégaid sein clúassa Echach dá n-óe n-eich: ní ceiledh cách h-ic a thigh clúassa Echach d'fhírfaiccsin.
Mór in monor rún im ní, dúr a dénam dom éissi, a aithle cáich ro-dass-marb ba h-aithne áigh, ba h-aggarb.
Ní fétfa nech rún amne a aithle maic Dhíchóeme, ' sa h-aithle scéoil na trí crann mé dom dheóin ní géb cathbharr.
Cathbarr.
‘Ní ba lughaide ttra’ ol séat, ar h-úi Failge ‘do grádh-su nó do inmhuine dúin & ní ba fainnide do recht nó do ríghe forn'e.’
Dombert in cathbarr don cruitire i séot a imdergtha.
immorro Díchóeme cosna flescaibh íar dain, co ndergenai cuislind ndégabail díb. Ocus gabais íar sin ríghe i ndegaid Eochach & cía ro-gab ríge, ní ro-scar fria chuisslind.