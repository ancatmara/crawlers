Aided Néill Nóilíallaig Dia luid Niall dar muir sair co rainic Muir Icht amal ata a n-inadh aile gur gab geill Alban & Saxan & Breatan & longport ar bru abonn moire.
Amal badar ann confacutar aroile fer cuccu & brat corcra imbi & da sleig ina laim & sgiath for a muin, claidem for a cris, mong orbuighi fair.
‘Focen don Læch nat aichgenmar’, ar Niall.
‘Is ed doriachtamar’, or int oglach, ‘cid ma tucach?’ ar Niall.
‘Dot acallaim-siu’, ol int oglach, ‘o Romanchaib & doticfaid a ngeill i cinn caicidhsi onniu cucutsa co deach Gabrain rig Alban & misi lat a fritgeill co sisat.’
Luig Niall ar a culu iarsin.
Intan iarum rainic i cumraib dunaigh righ Alban, tic Gabran do feartain failte fri Niall.
‘Misi lat’, ar Eochu mac Enna Cennselaig do decsin mo rig & mo brathar ina righsuighi i fiagnuis fer ndomain.
Tiagait iarum co rancatar mullach sleibe & glenn eturru et in longport.
Is annsin isbert Gabran:
‘Is e siut in ri’ & is annsin dorat Eocho Cinnsilaig saigit ina boga cen fis do Gabran & rogab diubracha seocha co tarla comtrom tre Niall co romarb d'oen-urcur.
La soghain cataigit fir Saxan re Gædilu amal adubramar a n-inadh aile.
Rocongansit fir Alban re Gædelu ar connailbe cineoil & Bretnaigi ar feabus a rig-sidhe, uair ba degbriathrach.
Tecaidh Gædel-as anair iarsin amal adubramar, conad dia cuimnigu sin asbert in fili & isIsin iarsin slict oigi Neill:
Niall mac Eachach indabaigh.
Eiriu & Alba fo traig trisar gæt Saxain nach snéd.
o Eochaid mac Enna ain.
Feacht n-æn dia roibe coinne & comdal ic maccaib Neill iar tiachtain doib tar muir anoir & iar roinn doib a ferainn iar tiumna a n-athar amal doronsat, roimraidset aca cia dib no-rachad sair do digail a n-athar ar Eochaid.
Is do rainic do d'Fergus Annoit dul dia dighailt.
Luighi side soir a oenur amal each n-amus cena & a coridecht doní re bliadain risin rig.
Is annsin dorat ingen in righ .i. Boguine a ainm-siden serc & gradh do Fergus Anoit & fiarfuigis in ingein a slonnadh & a sgéla de.
Innisi Fergus uile dí in fatha ara neachaid sair.
Is annsin isbert an ingein fria Fergus:
‘Fo-geba-sa’, ar sí, ‘bægal Eachach anocht icon fleidh, uair ata fled icon righ & ig maithe in tire & biat-so erlam’, ar sí, ‘la himtecht iar tocht at chrich & dot ferann’.
Foirbrigit in comairle.
Iar tiactain tra d'Eochaid mac Enna imach astigh olo & se ar meisce, beirid in ingen fis co Fergus & bratais inti Eochaid & marbais Fergus Eochaid & benais a cenn dé.
Fergus ina curach iarsin & ind ingein .i. Boguine & in cinn leis. O rancadar imach ar in fairrge, is ann roairig in rí in gnim sin.
Tecar ina diaigh & diubraicer é amach do saigit & marbtar Fergus annsin.
Tic in ingen isin curach le seol na gaithi co Eirinn & cenn Eachach le & corp Fergusa.
Is ann dorala do maccaib Neill beith i coinne & a comdail os ur na fairrge co tarrla in curuch chuca.
Atciat in curach cucu 'sin port, conid uaidib ainmnigir Benn Boguine, cona de aisbert in fili:
Ni ro soifoilghid in fear.
Fergus Anoit co nilir mur co cinn in fir robith Niall.
is fial dotæt ar Foidh Boguine iarsin ro mac eile do maccaib Neill & berid claind mor dó & fllet a sil beos a Tir Conaill & conadh í oigidh Nell sin iar