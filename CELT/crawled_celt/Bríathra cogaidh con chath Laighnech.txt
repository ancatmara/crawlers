Bríathra cogaidh con chath Laighnech cath lé ngorthoir gallchloch atá tríall ar nach téid toirmesc con fhéin ó íath Almhan
Tic in damhraidsi dá nderbadh gallbailti gan ghalldacht
Is gerr inn aga gan imthecht a cenn chatha in Calbach arscibadh greg suaichnidh sibhlach gluaisit gusin ngallchath ar scibadh a lúirech loindrech a crúisiuch 'se carbad 'sa sciath n-asnach do chlecht comrac 'sa scabal mbrec mballghlas ar ngormadh clogat corr coinnlech 'sar clochadh colg raghlas sibal con tshlógh fhíchmar Fhailghech arlímadh bróg mbarrlag
Tógbhaid anocht ortha ac imthecht cor gortha don ghalldacht
Coinne in tshlúaighsi gá tá a tennguth a Ráth Gúaire gabthur
Áth Truimm ar dheóradhuib dergas beóghasraidh fhuind Alman co leiget sein gaeith tre ghalltor láeich a leith a farchadh
Sibal dána ón oirecht Fhailghech Droiched Átha d'adhnadh; co hÁth Cliath ní cúairt can chennseal
do-sía cúairt ón Chalbhach
Cin agon lethanchath Laighnech a Cethurlach carntar
Co Cill Coinnigh nochar chromsat in toisg-sin is tarbach
Hí Fhailghi is dá n-eiri ac immthecht aighne is greidle gallchloch; is imdha ón Fhailghech ar immchur gaillcherc agus ganndal
Sreth cabún ac techt 'na theghlach sreth bagún is brannrad
A n-eiri ón echtra-sin Fhailghech ar echlachuibh d'adhbras
Géill fa shíthlaibh óir gá n-imchur ac rígraidh fhóid Alman
Fine Chonchubair a comruc comlasaid fan Chalbhach
Soighde lethna ón ágh ar imchur slegha ar áth mar aradh
Anait súd ar losgadh longphort re goradh chúl calbthad
Ceilter a áladh con Fhailghech bántor noco mbarrlass
Do dherg Caisel do dherg Durlus_ aister is fherr anfadh
Do-béra fóss lá do Luimnech in tráth bus mó in margadh Dara gá lá nach lingfedh?
Nás aga do hadhnadh
Atá tuilledh is ar thuirmes cuirther ar an Calbach
Mac meic Muirchertaigh bos barrghel rosg muinntremail mallghlas aithris con macsain ar Murchadh do fhalaigh gach annsmacht
A gemhel ghlúinech ghlas ghailbech ac snas chúiledh calpthadh
Fer lé cumthar cís ar coblach dá tundtar fín Frangcach
Scíath brec ina aici ar imchur fer scailti scíath n-amlach
Fer do grís an t-áth gá imthecht lámh re sním na samhthach fer sleighi go dorn do dergadh tonn is treisi anfadh
Fer le linged brugh a bidhbad dá tug inghen annsacht; derc ar éndath is t-ogradh fer lé mbrécthur banntracht
Mac Gormlaithi nár fhaem ainchert
fraech borbthuinde balbus
Do cuiredh súas don fhód Ultach lé glór cúach ón Chalbhach
Faemthar don bosfhada bronntach Connachta fa chrandchur
Do coisged leis medhair Muimnech freagraid sein in samhrad
Is deredh d'ossadh na n-Ulltach:
in codladh don Chalbach?
In codladh don Chalbhach?
Clú Mairgréd ar cor a caemna failmgég nach blodh bríathra ben nár chuir eól ar an éra cnú beó d'fhuil na n-íarla; cíab gégach dan hoide Íssa croidhe dércach díadha; ar ól fledh nír thréig a trátha ben do réir a ríaghla; atá sí ar an ceird gá caemna is leind bíd a bríathra
Bríathra 