Boí Óengus in n-aidchi n-aili inna chotlud.
Co n-accae ní, in n-ingin cucci for crunn síuil dó.
Is sí as áilldem ro boí i n-Ére.
Óengus do gabáil a l-lámae dia tabairt cucci inna imdai. Co n-accae ní; fo-sceinn úad opunn.
Nícon fitir cia árluid h-úad.
Boí and co arabárach.
Nípo slán laiss a menmae.
Do-génai galar n-dó in delb ad-condairc cen a h-accaldaim.
Nícon luid biad inna béolu.
Boí and do aidchi dano aithirriuch.
Co n-accae timpán inna láim as bindem boíe.
Sennid céol n-dó.
Con-tuil friss.
Bíid and co arabárach.
Nícon ro-proindig dano arabárach.
Blíadain lán dó os sí occa aithigid fon séol sin condid corastar i sergg.
Nícon epert fri nech.
F-a-ceird i sergg íarum ocus ní fitir nech cid ro m-boí.
Do-ecmalldar legi Érenn.
Nícon fetatar-som cid ro m-boí asendud.
Ethae co Fíngen, liaig Conchobuir.
Do-tét-side Ad-gninad-som i n-aigid in duini a n-galar no bíth for ocus ad-gninad din dieid no théiged din tig a l-lín no bíth co n-galar and.
Atn-gládastar for leith.
‘Ate!
nítat béodai do imthechta’, ol Fíngen, ‘Sercc écmaise ro carais’.
‘Ad-rumadar mo galar form’, ol Óengus.
‘Do-rochar i n-dochraidi ocus ní rolámar a epirt fri nech’, ol Fíngen.
‘Is fír deit’, ol Óengus.
‘Do-m-ánaic ingen álaind in chrotha as áilldem i n-Ére co n-écusc derscaigthiu.
Timpán inna l-láim, conid senned dam cach n-aidchi.’
‘Ní báe’, ol Fíngen; ‘do-rogad duit cairdes frie; ocus foítter úait cossin m-Boinn, cot máthair, co tuidich dot accaldaim’.
Tíagair cuicce.
Tic iarum in Boann.
‘Bíu oc frepaid ind fir-se’, ol Fíngen, ‘d-an-ánaic galar n-ainchis’.
Ad-fíadot a scéla don Boinn.
‘Bíd a freccor céill dia máthair’, ol Fíngen.
‘D-an-ánaic galar n-ainchis; ocus timchelltar h-úait Ériu uile, dús in n-étar h-úait ingen in chrotha so ad-condairc do macc’.
Bíid oc suidiu co cenn m-blíadnae.
Nícon frith ní ba chosmail di.
Is iar sin con-gairther Fíngen doib aithirriuch.
‘Nícon frith cobair isindísiu’, ol Boann.
As-bert Fíngen:
‘Foítter cossin n-Dagdae tuidecht do accaldaim a maicc’.
Tíagair cossin n-Dagdae.
Ticc-side aithirriuch.
‘Cid diandom-chomgrad?’
‘Do airli do maicc’, ol in Boann.
‘Is ferr duit a chobair.
Is liach a dul immudu.
At-tá i siurgg.
Ro car seircc écmaise ocus ní roachar a chobair’.
‘Cia torbae mo accaldam?’ olin Dagdae.
‘Ní móo mo éolas in-dáthe-si’.
‘Móo écin’, ol Fíngen.
‘Is tú rí síde n-Érenn; ocus tíagar úaib co Bodb, ríg síde Muman, ocus is deilm a éolas la h-Érinn n-uili’.
Ethae co suide.
Feraid-side fáilti ‘Fo chen dúib’, ol Bodb, ‘a muinter in Dagdai’.
‘Is ed do-roachtmar’.
‘Scéla lib?’ ol Bodb.
‘Atáat linni:
Óengus macc in Dagdai i siurgg dá blíadnae’.
‘Cid táas?’ ol Bodb.
‘Ad-condairc ingin inna chotlud.
Nícon fetammar i n-Ére cia h-airm i tá ind ingen ro char ocus ad-condairc.
Timmarnad duit ón Dagdae co comtastar h-úait fond Érinn ingen in chrotha-sa ocus ind écuisc’.
‘Con-díastar’ ol Bodb, ‘ocus étar dál blíadnae friumm co fessur fis scél’.
Do-lluid cinn blíadnae co tech m-Buidb co Síd Ar Femen.
‘To-imchiullus Érinn n-uili co fuar in n-ingen oc Loch Bél Dracon oc Crottaib Cliach’, ol Bodb.
Tíagair úaidib dochum in Dagdai.
Ferthair fáilte ‘Scéla lib?’ olin Dagdae.
‘Scéla maithi; fo-fríth ind ingen in chrotha-so as-rubartaid.’
Timmarnad duit ó Bodb.
Táet ass Óengus linni a dochum dús in n-aithgne in n-ingin, conda accathar.
Brethae Óengus i carput co m-boí oc Síd Al Femen.
Fled mór lassin ríg ara ciunn.
Ferthae fáilte friss.
Bátar trí láa ocus teora aidchi ocond fleid.
‘Tair ass trá’, ol Bodb, ‘dús in n-aithgne in n-ingin conda aiccther’.
‘Ci ad-da-gnoe, ní-s cumcaim-si a tabairt acht ad-n-da-cether namá.’
To-lotar íarum co m-bátar oc Loch.
Co n-accatar inna tri cóecta ingen macdacht.
Co n-accatar in n-ingin n-etarru.
Ní tacmuictis inna h-ingena dí acht coticci a gualainn.
Slabrad airgdide eter cach dí ingin.
Muince airgdide imma brágait fadisin ocus slabrad di ór forloiscthiu.
Is and as-bert Bodb:
‘In n-aithgén in n-ingen n-ucut?’
‘Aithgén écin’, ol Óengus.
‘Ní-m thá-sa cumacc deit’, ol Bodb, ‘bas móo’.
‘Ní báe són’, ol Óengus, ‘ém; óre as sí ad-condarc; ní cumcub a breith in fecht-so.’
‘Cuich ind ingen-sa, a Buidb?’ ol Óengus.
‘Ro-fetar écin’, ol in Bodb, ‘Caer Ibormeith, ingen Ethail Anbuail a s-Síd Úamain i crích Connacht’.
Do-comlat ass íarum Óengus ocus a muinter dochum a críche.
Téit Bodb laiss co n-árlastar in n-Dagdae ocus in m-Boinn oc Bruig Maicc ind Óicc.
Ad-fíadat a scéla doib ad-fídatar doib amail m-boíe eter cruth ocus écoscc amail ad-condarcatar.
Ocus ad-fídatar a h-ainm ocus ainm a h-athar ocus a senathar.
‘Ní ségdae dúnn’, ol in Dagdae, ‘ná cumcem do socht’.
‘Aní bad maith duit, a Dagdai’, ol Bodb.
‘Eircc dochum n-Ailella ocus Medbae ar is leo bíid inna cóiciud ind ingen’.
Téit in Dagdae co m-boí i tírib Connacht, trí fichit carpat a lín.
Ferthae fáilte friu lassin ríg ocus in rígnai.
Bátar sechtmain láin oc fledugud íar sin im chormann doib.
‘Cid immu-b-rácht?’ olin ‘At-tá ingen lat-su it ferunn’, ol in Dagdae, ‘ocus ro-s car mo macc-sa, ocus do-rónad galar dó.
Do-dechad-sa cuccuib dús in-da-tartaid don macc’.
‘Cuich?’ ol Ailill.
‘Ingen Ethail Anbuail’.
‘Ní linni a cumacc’, ol Ailill ocus Medb.
‘Dia cuimsimmis do-bérthae dó’.
‘Ani for-maith-congairther rí in t-síde cuccuib’, ol in Dagdae.
Téit rechtaire Ailella ‘Timmarnad duit ó Ailill ocus Meidb dul dia n-accaldaim’.
‘Ní reg-sa’, ol sé.
‘Ní tibér mo ingin do macc in Dagdai’.
Fásagar co h-Ailill anísin.
‘Ní étar fair a thuidecht; ro-fitir aní dia con-garar’.
‘Ní báe’, ol Ailill, ‘do-rega-som ocus do-bértar cenna a laech laiss’.
Íar sin cot-éirig teglach n-Ailella ocus muinter in Dagdai dochum in t-síde.
Inrethat a síd n-uile.
Do-sm-berat trí fichtea cenn ass ocus in ríg co m-boí i Crúachnaib i n-ergabáil.
Is íarum as-bert Ailill fri h-Ethal n-Anbuail:
‘tabair do ingin do macc in Dagdai’.
‘Ni cumcaim’, ol sé.
‘Is móo a cumachtae in-dó’.
‘Ced cumachtae mór fil lee?’ ol Ailill.
‘Ní anse; bíid i n-deilb éuin cach la blíadnai, in m-blíadnai n-aili i n-deilb duini’.
‘Ci-ssí blíadain m-bís i n-deilb éuin?’ ol Ailill.
‘Ní lemm-sa a mrath’, ol a h-athair.
‘Do chenn dít’, ol Ailill, ‘mani-n-écis-ni’.
‘Níba sia cucci dam-sa’, ol sé.
‘At-bérsa’, ol sé; is lérithir sin ro-n gabsaid occai.
‘In t-samuin-se as nessam bieid i n-deilb éuin oc Loch Bél Dracon, ocus ad-cichsiter sain-éuin lee and, ocus bieit trí cóecait géise n-impe; ocus at-tá aurgnam lemm-sa doib’.
‘Ni báe lemm-sa iarum,’ ol in Dagdae, ‘óre ro-fetar a h-aicned do-s-uc-so’.
Do-gníther íarum cairdes leu .i. Ailill ocus Ethal ocus in Dagdae ocus soírthair Ethal ass.
Celebraid in Dagdae doib.
Ticc in Dagdae dia thig ocus ad-fét a scéla dia macc.
‘Eirc immon samuin as nessam co Loch Bél Dracon con-da-garae cuccut dind loch’.
Téit in Macc Óc co m-boí oc Loch Bél Dracon.
Co n-accae trí cóecta én find forsind loch cona slabradaib airgdidib co caírchesaib órdaib imma cenna.
Boí Óengus i n-deilb doínachta for brú ind locha.
Con-gair in n-ingin ‘Tair dom accaldaim, a Chaer’.
‘Cia do-m-gair?’ ol Caer.
‘Cotot-gair Óengus’.
‘Regait diandom fhoíme ar th' inchaib co tís a l-loch mofhrithisi.’
‘Fo-t-sisiur’, ol sé.
Téiti Fo-ceird-sium dí láim forrae.
Con-tuilet i n-deilb dá géise co timchellsat a l-loch fo thrí conná bed ní bad meth n-enech dó-som.
To-comlat ass i n-deilb dá én find co m-batar ocin Bruig Maicc in Óicc, ocus chechnatar cocetal cíuil co corastar inna dóini i súan trí láa ocus teora n-aidche.
Anais laiss ind ingen íar sin.
Is de sin ro boí cairdes in Maicc Óic ocus Ailella ocus Medbae.
Is de sin do-cuaid Óengus, tricha cét, co Ailill ocus Meidb do tháin inna m-bó a Cúailnge.
Conid ‘De Aislingiu Óenguso maicc in Dagdai’ ainm in scéuil sin isin Táin Bó Cúailnge.