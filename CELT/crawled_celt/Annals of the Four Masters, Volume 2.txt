Aois Criost naoi c-céd trí
An seachtmhadh bliadhain fichet do Fhland
Maol Martain abb Lughmhaidh
Diarmaid abb Daire Calgaigh
Corbmac abb Droma Móire
Suibhne mac Duibh Da Bhoirent prióir Cille Dara d'ég
Maol Occhrai mac Conghalaigh tighearna Locha Gabhar do mharbhadh la Fogartach mac Tolaircc
Cath Bhealaigh Mughna ria f-Flann mac Maoil Sechlainn rí Ereann & ria c-Cerbhall mac Muireigein rí Laighen & ria c-Cathal mac Conchobhair rí Connacht for Corbmac mac Cuilennáin rí Caisil
Ro meabhaidh an cath for Corbmac & at-rochair féin ann gér bo liacha thuitim uair rí easpucc angcoire scribhnidh & egnaidh derscaighthe isin m-berla Scoiteccdha esidhe
At iad na saer-clanna torcratar imaille fris
Foghartach .i. eccnaidhe mac Suibhne tighearna Ciarraighe Cuirche Ceallach mac Cearbhaill tighearna Osraighe Maol Gorm tighearna Ciarraighe Luachra Maol Mórdha tighearna Raithlinne Ailell mac Eoghain abb Trín Corcaighe Colman abb Cind Éittigh & tighearna Corca Duibhne & aroile saor-clanna cenmotát-sidhe go sé mílibh h-i maille friú
As dia foraithmet-sin ro ráidheadh indso la Dallán mac Móire Corbmac Feimhin Fogartach Colmán Ceallach cruaidh n-ughra at-bathsat co n-il-mhilibh h-i c-cath Bealaigh muadh Mughna
Flann Teamhra don Taillten-mhaigh Cearbhall don Carmain cin ach h-i sepdecim September cloiset cath cétaibh iolach
An t-epscop an t-anmchara an suí ba sochla fordharc rí Caisil ri Iarmhumhan a Dhé dirsan do Chorbmac
As do bliadhain báis Corbmaic ro ráidheadh bheós O genair Iosa do nimh a trí naoi c-céd do bliadhnaibh co bás Corbmaic comhal n-glan ba liach a écc rí Mumhan
Fiach ua Ugfadhan ó Denlis as é ro dhíchenn Corbmac
Slóighedh la Cenel n-Eoghain .i. la Domhnall mac Aodha & la Niall mac Aodha co ro loiscceadh Tlachtgha leó
Cnáimheini mac Maenaigh tighearna Ele d'ég
Annal Aois Criost naoi c-céd a cethair
An t-ochtmhadh bliadhain fichet do Fhland
Ruadhan epscop Luscan
Cumascach mac Ailella fertigis Arda Macha d'ég
Mughroin mac Sochlachain tighearna Ua Máine d'ég
Amhalgaidh mac Congalaigh tanaisi Bregh & Flann a bhrathair do mharbhadh lá Conaillibh Muirtheimhne
Colmán mac Cionaith tighearna Ciarraighe Luachra do écc
Daimh liacc Cluana Mic Nóis do dhénamh lasin rícch Flann Sionna & lá Colmán Conaillech
Bec ua Lethlobhair tighearna Dál n-Araidhe d'ég
As dó ro ráidhedh Ard-scél scailti lang lir foruair mór n-uilc is n-imhnidh nad mair orgais druach dil cloth ruire Tuaighe Inbhir
Cearbhall mac Muireigéin rí Laighen do mharbhadh
As occa eccaíne ro ráidheadh Mór liach Life longach gan Cearbhall cubhaigh ceileach fear fial fosaidh forbharach dia b-foghnadh Eriu éimhech
Liach liom-sa Cnoc Almhaine agus Ailleann cen ócca liach lem Carman nocha cel agus fér dar a rótta
Nírbhó cian a shaoghal-somh d'aithle Corbmaic ro cuilleadh lá co leith ní maoil-riaghail agus aoin-bliadhain cen fuilleadh
Ermach righe ró-ghlaine rí Laighean línibh laechradh dirsan all n-ard n-Almhaine do dhol i set serbh saethrach
Saeth la setaibh sorchaidhe flaith nár Náis noithigh niarsna ro traetha dronga dorchaidhe ba moo liachaibh an liachsa
Do Cerbhall bheos Ba congbhaidh Cerbhall do ghrés ba sobraidh a bhes co bás in ro baí dia cert gan cíos taircheall asa nert fri Nás
Gormlaith ad-bert Olc formsa commaoin an dá Ghall marbsat Niall agus Cearbhall Cerbhall la h-Ulb comal n-gle Niall Glundubh la h-Amhlaidhe
h-I Cill Corbbáin ro h-adhnaiceadh Cerbhall amhail as-berar Failet noi righ réim n-ágha h-i c-cill n-an fo neimh riamhdha Muireccan maen gan mearbhall Cellach is Cerbhall ciallda
Colman Broen is Bran beodha Find Faolan Dunchadh dána h-i Cill Chorbáin ro chuala ro claitti a n-uagha ágha
Annal Aois Criost naoi c-céd a cúig
A naoi fichet do Fhlann
Maol Mordha airchindech Tíre Dá Ghlas d'ég
Uallachán mac Cathail tanaisi Ua Failghe do mharbhadh
= Cath Maighe Cumma ria Flann mac Maoil Seachlainn & ria mhacaibh for Fiora Brefne in ro marbhadh Flann mac Tighearnáin tighearna Breifne & a mhac & sochaidhe do shaor-chlandaibh oile a maille ré trí mhíle do thuitim amaille friu isin cath-sin
Cobhlach la Domhnall ua Maoilechlainn & la h-Indreachtach mac Conchobhair for Loch Deirgderc co ro raeinset for cobhlach Mumhan & ro marbhadh sochaidhe mór leó
Airdhe n-iongnadh do thochar an bliadhain-si .i. di gréin d'faicsin for a rith i maille i n-oen-ló
Derthech Maighe Eo do losccadh
Aodh mac Maol Patraicc tighearna Ua f-Fiachrach do mharbhadh la Niall mac Aedha
Buadhach mac Mothla tanaisi na n-Déisi d'écc
Annal Aois Criost naoi c-céd a sé
An deachmhadh bliadhain fichet do Fhlann
= Etigén mac Finghin abb Treóit d'ég
= Fogartach mac Cele tighearna Ua Mic Uais d'ég
Aedh mac Duibhghiolla tighearna Ua n-Dróna na t-Trí Maighe tanaisi Ua c-Ceinnselaigh do mharbhadh la h-Uibh Bairrche
As do ro ráidheadh:
A ócca Ailbhi aini caoinídh rí Sláine saoire ercbaidh Aodh buidhnech Berbha coirí for Ferna faeine
Fearna Mór milibh dagh-rath nis-ránaic ar madh cuimhneach marbhán badh ergna alladh ó ro bith Bran Dubh buídhneach
Ro faith mo dín mo ditiu rí na rígh reidhedh rótu is suaithnidh for Ráith Aedháin Aedh i n-éccaibh a óccu
Dunlaing mac Coirpre rídhamhna Laighen d'ég
Domhnall mac Aodha Finnléith tighearna Ailigh do ghabháil bachla
Gaíthine mac Aughrain tanaisi Laigisi d'ég
Buadach mac Gusain tanaisi Ua m-Bairrce Tíre d'eg
Dianimh inghen Duibhghiolla bain-chéile Dunlaing d'ég dia n-ebradh Dianimh dín ár n-deini ros-cacht greimm righ na n-dúile dirsan taebh settu suaithnidh do bheith i n-uair tigh úire
Annal Aois Criost naoi c-céd a seacht
A h-aon triocha do Fhlann
Fionnachta epscop d'écc
Corbmac epscop Saighre d'ég
Maol Brighde mac Maol Domhnaigh abb Liss Móir
Flann mac Laoighe abb Corcaighe d'écc
Sárucchadh Arda Macha la Cernachán mac Duilgen .i. cimbidh do bhreith as in cill & a bhádhadh h-i Loch Cirr fri h-Ard Macha aniar
Cernachán do bhádhadh la Niall mac Aodha righ an Tuaisceirt isin loch cédna h-i c-cionaidh sáraighthe Padraicc
Ruarc mac Maol Fabhaill tighearna Cairrge Brachaidhe d'ég
Muiredhach mac Mughróin tighearna Cloinne Cathail d'ég
Annal Aois Criost naoi c-céd a h-ocht
A dó triocha do Fhlann
Tiopraite mac Maoil Find epscop & abb Imleacha Iubhair d'ég
Muiredhach mac Corbmaic abb Droma Inesclainn
Gairbhith mac Maoil Mórdha tanaisi Conaille Muirthemhne d'orgain i proinntigh Droma Inesclainn lá Conghalach mac Gairbhith tighearna Conaille Muirteimhne
As do eccaíne Muiredhaigh do ráidhedh Muiredhach ciodh ná caoinidh a chaomha as damhna do dhuinibáth as nél co nimhe naomha
Mór d'easbaidh an t-oirdnidhe mac Corbmaic milibh maisi an mionn foroll foirglidhe ba caineall gacha claisi
Sochlachán mac Diarmada tighearna Ua Maine d'ég h-i c-cleírcecht
Cleirchein mac Murchadha tighearna Ua m-Briuin Seola d'ég
Cuilennan mac Maol Brighde d'ég
Conghalach mac Gairbhith tighearna Conaille Muirthemhne do mharbhadh la Conaillibh feísin isin nómhadh mís iar n-argain an taighe abbaidh i n-Druim Inescclainn for Maol Mordha & for Muiredhach mac Corbmaic abb Droma Inesclainn
Cath-raeinedh ria n-Gallaibh for fhoirinn nochobhlach d'Ulltaibh i n-airer Saxan dú i t-torcratar ile im Cumasccach mac Maoil Moicherghe tanaisi Leithe Chathail
Maol Brighde mac Tornáin do dhol i Mumhain do fhuaslaccadh ailithir do Bhreathnaibh
Annal Aois Criost naoi c-céd a naoi
An treas bhliadhain triochat do Fhlann
Tiopraitte epscop Cluana h-Eidhnech
Maol M'Aedhocc abb Droma Móir d'ég
Litheach abb Cluana h-Eidneach
Maol Caisil abb Mungarat d'écc
Cath-raoineadh occ Gulbain Guirt ria Niall n-Glundubh mac n-Aodha Finnleith for Connachtaibh .i. for Maol Cluiche mac Conchobhair dú i t-torchair ár Connacht im Maol Cluiche feísin co sochaidhibh oile do shoi-chenélaibh
Iomaireag ria Maol Mithidh mac Flannaccáin & ria n-Donnchadh ua Maoileachlainn for Lorcán mac Dúnchadha & for Fogartach mac Tolaircc co Laighnibh leó in ro marbhadh daoine iomet & in ro h-erghabhadh sochaidhe mór
Mael Patraicc mac Flathrai tighearna Ratha Tamhnaighe d'ég
Annal Aois Criost naoi c-céd a deich
An cethramhadh bliadhain dég ar fhichit do Fhlann
Guill do thecht i nd-Erinn go ro ghabhsat h-i Port Lairghe
Sloigheadh an Fhochla & Uladh uile im Niall Glúndubh mac Aodha i Midhe go Greallaigh n-Eillte go raoimhidh forrae ann ria Flann Sionna cona macaibh airm i t-torcratar dream dia c-caomhaibh im Fearghal mac Aonghusa mic Maoile Dúin & im Maol Mordha mac n-Eremhóin mic Aedha d'Ultaibh & im h-Erudan mac Gairbhith flaith Ua m-Bresail & im Diarmaid mac Sealbhaich tighearna Dail Riatta & im Maol Muire mac Flannaccáin tighearna Fearnmhaighe & im Domhnall mac Gairbhith tighearna Conaille & im Connican mac Airechtaigh & im Corbmac mac Indreachtaigh tighearna Ciaraighe & aroile saor-chlanna cenmothát-sidhe
As don chath-si at-rubradh Brón do Ghrellaigh Ellti h-uair fuaramar cuain ina táibh as-bert Corbmac fri Niall ‘nach an leccar siar tiagam sair’
Annal Aois Criost naoi c-céd a h-aon n-dég
An cúigeadh bliadhain dég ar fichit do Fhlann
Indreadh Deisceart Bregh & Descert Ciannachta lá Flann mac Maoilechlainn
Maol Brighde mac Geibhleacháin tighearna Conaille do mharbhadh la h-Uibh Eathach isin cethramhadh mí iar n-gabháil toisighechta dhó
Oenghas mac Floinn mic Maoilechlainn righdhamhna Ereann do ghuin i n-Grellaigh Ellte la Cern mac Birnn & a écc a c-cionn sesccat la iaramh
Conadh dia dhearbhadh do ráidheadh Beannacht for láimh Cirnn mic Birnn ro marbh Aenghas find-muadh Fáil maith ind orrain gaisccidh geir díoghail Aedhaa Ollain áin
Domhnall mac Aedha .i. Aedh Findliath mic Néill tighearna Ailigh d'ég h-i c-cleircecht iar n-deig-bhethaidh
Conadh accá éccaoine & acc eccaoine Aongusa do-ráidheadh O ghein Críost crí co n-uagaibh co bás Domhnaill iar settaibh séd is deach na fáccaibh aen-bhliadhain dég ar naoi c-cédaibh
Airisne na bliadhna-sa troim-cheó do Bhanba brainigh Aenghas Midhe an mor-ghlonnach Domhnall mac Aeda Ailig
Nocha ro chin d'Ereannchaibh mac amhail Aonghus Codhail is na reibh déidhenchaibh righlách fo Domhnall Dobhail
Trom-chumha do Ghaoidhelaibh tamhatar ind airigh-sin dias tosaigh ind earraig-se bidhail is na h-airisnibh
Annal Aois Criost naoi c-céd a dó décc
An sesedh bliadhain décc ar fhichit do Fhlann
Maol Ciaráin mac Eochacáin abb Cluana h-Eois & Mucnamha d'ég
Dalta Fethgna eisidhe
Slóicched lá Niall mac Aedha Finnleíth h-i n-Dal Araidhe h-i mí Iun do sunnradh
Loingsech ua Lethlobhair tighearna Dal n-Araidhe dia t-tarrachtain occ Freghabhail & ro sraoineadh ria Niall fair co farccaibh a bráthair isin lorcc .i. Flathruae ua Lethlobhair
Aodh mac Eochagáin rí An Coiccidh & Loingsech ua Lethlobhair dia lenmhain iaramh go Cárn Ereann & Niall do bhriseadh forra dorídhisi & Cerran mac Colmáin toisech Chenél Mailce & mac Allacáin mic Laichtein do mharbhadh & Dubhghall mac Aedha mic Eochagáin do chréchtnucchadh co mór & drong mór d'Ulltoibh do mharbhadh isin iarmhóirecht-sin cenmothát na deagh-daoine-sin
Sidh do dhenamh iar sin h-i Calainn Nouember etir Niall tighearna Oiligh & Aedh rí An Choiccid occ Tealach Occ
Nocobhlach mór do Ghallaibh do thocht go Loch Da Chaoch go ro gabhsat longport and
Aois Criost naoi c-céd a trí dég
An sechtmadh bliadhain décc ar fhichit do Fhlann
Scannlán epscop & abb Tamhlachta d'ég
Scannlán airchindeach Congbhala Glinne Súilighe d'ég
Orgain Corcaighe & Lis Móir & Achaidh Bó ó eachtrandaibh
Ruarc mac Maoil Brighde tighearna Muscraighe Thíre d'ég
Frithuidhecht Flainn Sionna ó a mhacaibh .i. ó Dhonnchadh & Chonchubhar & indradh Midhe leó co Loch Ribh
Slóigheadh an Fhochla lá Niall mac Aedha rí n-Ailigh co ro ghabh naidhm Dondchadha & Choncobhair frí reir a n-athar & co f-fargaibh ossadh etir Midhe & Bregha
Tormach mór meinic do Gallaibh do thiachtain co Loch Dá Chaoch bheos & indradh tuath & ceall Mumhan leo do ghrés
Lenae mac Catharnaigh tighearna Corca Bhaisgind do écc
Annal Aois Criost naoi c-céd a cethair décc
Aodh mac Ailella abb Cluana Ferta Brénainn
Moenach mac Dailigein abb Achaidh Bó Caindigh
Maol Bairrfind saccart Cluana Mac Nóis
Martain ab Ruis Commáin d'ég
Cobhfhlaith inghen Duibh Dúin banabb Cille Dara d'ég
Fogartach mac Tolaircc tighearna Deiscceirt Bregh & Cathlán mac Finsnechta righdamhna Laighen d'ég
Gebhennach mac Aodha tighearna Ua Fidhgeinte do mharbhadh la Nortmannaibh
Bran mac Eachtigern tanaisi Ua c-Ceinnealaigh do mharbhadh la Nortmannaibh & la Diarmaid mac Cerbhaill tighearna Osraighe
Ard Macha do losccadh
Iar m-beith ocht m-bliadhna décc ar fhichit h-i ríghe Ereann do Fhlant Sionna mac Maoilechlainn at-bath i t-Taillten
As acc eccaoine Floind do-ráidhedh indso Flann fionn Fremhann fearr cech claind airdri Ereann gairgi a gluinn ba se concertaidh ar n-drong confarlaic tonn talmhan truim
Tola tuile tocaidh móir carrmogal cóir crotha cain cur cruth-ghlan do curadh cáich flaith fear Fáil co fordathail
Ail ind ordan uas cech cind flaith find forgail fégtha rann ruiten gréne grata grind rind na féne fele Flann&c
Ainle mac Catháin tighearna Uaithne Cliach do bhásughadh lá Gallaibh Locha Dá Chaoch
Goill Locha Da Chaoch beos do indradh Mumhan & Laighen
Annal Aois Criost naoi c-céd a cúig dég
An chéd bhliadhain do Niall Glundubh mac Aodha Finnleith uas Erinn h-i ríghe
Maol Giric abb Cille h-Achaidh d'ég
Aonach Taillten do athnuadhucchadh la Niall
Sitrioc ua h-Iomhair cona chobhlach do ghabháil oc Cind Fuaith i n-airer Laighen
Raghnall ua h-Iomhair co cobhlach oile go Gulla Locha Dá Chaoch arfor Ghallaibh la Mumhain arn-aile la h-Eoganachta & Ciarraghe for Ghallaibh
Slóiccheadh Ua Néill an Deisceirt & an Tuaisceirt la Niall mac Aodha rí Ereann co Fioru Mumhan do choccad fri Gallaibh
Scorais a longport oc Topar Gletrach i Maigh Femhin an d'August
Do-lótar na Goill isin tír an lá cédna
Fos-ruabnattar Gaoidhil iad in treas uair ria medhón laoi co t-torchair míle ar céd fer ettorra acht as lia do-cher do Ghallaibh & ro sraoinedh forra
Do-rochratar h-i f-friothghuin annsin taoisech Cairrge Brachaidhe & Maoil Finnén mac Donnagáin taoiseach Ua c-Cernaigh & Ferghal mac Muirigein taoiseach Ua c-Cremthainn & araill cenmothát
Do-lottar cobhraidh as longport Gall do foirithin a muintire
Im-soiset an Goidhil for c-cula dochum an dunaidh riasan tóir n-deidenaigh .i. ria Raghnall rí Dubhgall co slogh do Ghallaibh uime
Luidh Niall co n-uaithibh ind acchaidh na n-Gall co ro toirmiscc Dia trid an iomghuin
Anais Niall iarsin fiche oidche iaramh a n-dunaidh forsna Gallaibh
Ro forcongradh uadh for Laighnibh airisiom a forbaisi forna Gallaibh co t-tucc Sitriucc ua h-Iomhair co n-Gallaibh uime cath Cinn Fuait for Laighnibh du i t-torchrattar sé céd im tighearnadhaibh Laighen & imon righ Ugaire mac Ailella
At iad annso anmanna druinge dá maithibh
Maol Mordha mac Muireccáin tighearna Airthir Life Mughron mac Cinnéittigh tighearna na t-Tri c-Comann & Laighisi Cionaeth mac Tuathail tighearna Ua Fenechlais & sochaidhe oile do degh-dhaoinibh imon aird-easpucc Mael M'Aedhócc mac Diarmata do Uibh Conannla do abb Glinne h-Uisen scribhnidh tocchaidhe ancoire & saoi isin eccna Laitiondae & isin m-bérla Scoitecdha
As do chath Cinn Fuaid ro ráidhedh indso síos Turus Laighen linibh ócc iar rott ro geal ríoghdha cuairt ní mat-cualatar an séd fuaratar écc i c-Cind Fuaitt
Flaithe Liphe lethan-glonn cartait glonn fri fethal find dus-rimart cin cetaibh cend isin n-glenn uas Tigh Mo Ling
Mora airbert im cech reut deithbhir cidh airdirc an fód tair maighen co mílib ced tairius Laighen linibh ócc
Orgain Cille Dara ó Gallaibh Chinn Fuait
Maol Ruanaidh mac Néill tanaisi na n-Déisi do mharbhadh lá Corbmac mac Mothla tighearna na n-Déisi
Cú Lothair mac Matudhain toiseach Ua c-Cellaigh Cualann d'écc
Annal Aois Criost naoi c-céd a sé dég
An dara bliadhain do Niall
Eccnech comharba Enda Airdne epscop & angcoire d'écc
Feradhach abb Insi Bó Finne
Maoil Eoin abb Rosa Cré
Ceallachan ua Donait abb Tuama Inbhir d'ég
Muireand inghen Suairt ban-abb Cille Dara d'écc an Maii
Daniel Cluana Cairpthe senchaidh amhra d'écc
Eithne inghen Aodha mic Néill rioghan Fer m-Bregh d'écc lá féile Martain
Mór inghen Cearbhaill mic Dunghaile bain-tighearna Laighen Deasgabhair d'écc iar n-deigh-bhethaidh
Tighearnach ua Cléirigh tighearna Aidhne d'écc
Cet mac Flaithbeartaich tighearna Corca Mo Druadh d'écc
Ceall Dara do orgain do Ghallaibh Atha Cliath
Orgain Leithghlinne la Gallaibh airm in ro marbhadh Maol Pátraicc sacart & ancori & Mongán ancori & sochaidhe oile i maille Oitir & na Goill do dhul o Loch Dá Chaoch i n-Albain & Constantin mac Aedha do thabhairt catha dóibh & Oitir do mharbhadh co n-ár Gall immaille friss
Annal Aois Criost naoi c-céd a seacht décc
Domhnall mac Diarmada abb Glinne h-Uissin
Mael Coe abb Noendroma d'écc
Indrechtach abb Trefoite do mharbhadh 'na taigh abaidh fadhéisin
Maoilene mac Maoil Brighde abb Lainne Eala & Condere & aule Ereand d'ég
Dubhghiolla mac Lachtnáin tighearna Tethbha do mharbhadh
Corbmac mac Mothla tighearna na n-Deisi d'ég
Cath Atha Cliath .i. i Cill Mo Samhócc la toebh Atha Cliath for Ghaoidhealaibh ria n-Gallaibh .i. ria n-Iomhar & ria Sitriug Gále .i. in xv October in ro marbhadh Niall Glúndubh mac Aedha Finnleith rí Ereann iar m-beith dó trí bliadhna isin righi
Conchobhar ua Maoileachlainn righdhamhna Ereann Aodh mac Eochagain rí Uladh Maol Mithidh mac Flannagáin tighearna Bregh Maol Craoibhe ua Duibh Sionaich tighearna Oirghiall Maol Craoibhe mac Doilghen tighearna Tortan Ceallach mac Foccartaigh tighearna Deisceirt Bregh Cromman mac Cinneitich & sochaidhe aile nach áiremhthar do shaor-chlannaibh & daor-chlandaibh immaille risan righh Niall
As don cath-sin adrubradh Ba duabhais an Chédaoin chruaidh iar sreth sluaigh fo chosaibh sciath di do-gairther co t-tí bráth matan ailcech Atha Cliath
h-I t-torchair Niall nia forelcc Concobhar cond gossa gaircc Aedh mac Eathach Uladh uird Maol Mithidh tuilcc ordain aird
Mor do gnúisibh Gaoidheal gnáth mór do dúisib laocradh liath do mhacaibh rioghan & righ ro bith i n-Ath claidhbheach Cliath
Breta barann coimdhidh cáidh
maircc fors t-tairinn la nert sluaigh nir ba h-eccaoin isin tráigh ba duabhais an Chedaoin chruaidh
Acc égaíne Néill ro raidhedh beos Brónach aniu Ere uagh cen ruirigh ruadh righi giall as dégsi nimhe gan gréin fairgsi Muighe Néill gan Niall
Nís-ta medhair maithius fir nís-ta sith na subha slóigh ní cumhaing aenach do áin o ros-báidh an braenach bróin
Truagh sin a Muigh Bregh buidhe a tír n-álaind n-adgaidhe ro scarais frit righ ruireach fot-raccaibh Niall niadh-guineach
Caiti mail iarthair betha caiti grian cech airm-greatha inad Niall crodha Cnucha ro malairt a mór-trucha
Niall ro ráidh indso an lá riasan chath Cepe damb'áil boccoit breac agus claideabh leota liach agus gai glass gona troch téis matan moch do Ath Cliath
Céle Dabhaill mac Scandail comharba Comhgaill & anmchara Néill Glundubh as é ro aslaigh for Niall tuidhecht don chath-sa & as é do-rat a chuit fochraicce do Niall ar claomhclodh ech do thabhairt dhó dia bhreith féin as in c-cath
Gormlaith inghen Fhloinn ro ráidh Olc form commaoin an da Ghall marbhsat Niall agus Cearbhall Cearbhall la h-Ulb comhal n-glé Niall Glundubh la h-Amhlaidhe
Cáiscc an April & Min-cháisc i samhradh
Dia cóicc m-bliadhna sesccat ar tri chéd tecmoing sin Cáiscc i samhradh srethaibh sluacch iar t-teoraibh bliadhnaibh buan-bán dergus ár n-Goedhell dar rian h-i rendaibh findol Fail aim Niall
Comghall ro ráidh Fel Coemhain Léth i corghus do aig bliadhain do anfuth cóicc la erraigh iar c-cáiscc mion cáiscc do bith i samhradh
Orgain Ferna & Tighe Munna la Gallaibh
Annal Aois Críost naoi c-céd a h-ocht décc
An céd-bhliadhain do Donnchadh mac Floinn t-Sionna h-i righe uas Eirind
Finchar epscop Doimh Liacc
Corbmac mac Cuilennáin epscop Lis Móir & tighearna na n-Déisi Mumhan
Loingseach epscop Cluana Mic Nóis
Maol Maire abb Arda Brecáin
Ciarán abb Daimhinsi
Scannlan mac Gormáin eccnaidh scribhnidh toghaidhe & abb Rossa Cre
Meraighe Cluana Móir M'Aedhócc d'ég
Lia mór isin m-bliadhain-si co roacht an t-uisce less n-abaidh Cluana Mic Nóis & co Clochán Ulaidh na t-Trí c-Cros
Ceanandus do iondradh do Ghallaibh & briseadh an doimh liacc armór ócc Gréin for Uibh Máine
Cath i c-Ciannachtaibh Bregh .i. occ Tigh Mic n-Eathach ria n-Donnchadh mac Flainn mic Maeleachlainn for Ghallaibh dú in ro marbhadh líon dírimhe dona Gallaibh uair ba isin chath-sin ro díoghladh cath Atha Cliath forra dóigh torcradar d'uaislibh na Nortmann ann coimhlíon a t-torchair do saer-chlandaibh & daor-clannaibh Gaoidhel isin cath-sin Atha Cliath
Ro gonadh Muirchertach mac Tighernain .i. rioghdhamhna Breifne h-i c-cath Ciannachta & att-bath iaramh dia ghonaibh
Murchadh mac Flaind tighearna Corca Bhaiscind d'écc
Fland mac Lonain Uirghil Sil Scota file is deach baoi i n-Erinn ina aimsir do mharbhadh lá macaibh Cuirrbhuidhe do Uibh Fothaidh iaid-sidhe n-duine-taídhe occ Loch Dá Chaoch i n-Déisibh Mumhan
Annal Aois Críost naoi c-céd a naoi dég
An dara bliadhain do Dhonnchadh
Ciaran epscop Tolain
Ruman mac Cathasaigh espucc Cluana h-Ioraird d'ég
As dó at-rubradh an rann so Comhrar eccnai urdhairc áith fer co n-occaibh occa aibh dunadh doini dil imdail Ruman mac Cathasaigh cain
Maonach mac Siadhail abb Bennchair & sccribhnidh na n-Gaoidhel uile
Coirpre mac Feradhaigh cenn crabhaidh Laighen comharba Diarmata mic Aodha Róin airchinnech Tighe Mo Chua & anchoire d'ég iar n-deigh-bhethaidh cian-aosda
Ferghal mac Maol Mordha ab Saighre d'ég
As dóibh ro ráidhedh Ní bliadhain cen airisni anabaidh abb buan Bennchuir agus comharba Diarmata Coirpre ba buaidh céch deagh-tuir
Ab Saighre co socraiti Ferghal fer co foendenaibh Domhnall deil ard uile-mhaith duinébháith for Gaoidhealaibh
Ní ruirmiu ní airémha fo bith isam triamhain-si a tainic de ancessaibh Ereann isin m-bliadhain-se
Domhnall mac Floinn mic Maoilechlainn rioghdhamhna Ereann do mharbhadh la a bhráthair Donnchadh i m-Bruighin Da Choga
As do bhás an Mhaonaigh mic Siadhail cedna & Domhnaill ro ráidheadh Cóicceadh bliadhain baeghlach binn o Fhlann Temhrach torccaibh drong Maenach cathrach Comhghaill grinn guin Domhnaill la Donnchadh n-Donn
Mór liach Maonach a Dhé dhil uirdercc dhaolach in ghnúis ghloin dromchla Ereann dar dá muir comarba cuir Comhghaill caoin
Ceann cuindrígh an chuiccidh chóir a mind óir ar mairgi mur saeth lem egnaidh Insi Fáil do dith a dail n-Gaidheal n-gur
Gem don lícc loghmair láin go Ruaim ráin as airrdhe m-bróin nat mair Maenach Mumhan muadh as lor truagh a Dhe mhóir
Ceallach mac Conghalaigh abb Cille Achaidh Cionaedh mac Domhnaill abb Doire Chalgaigh & Droma Tuama cenn athcomhairc Ceneoil c-Conaill d'ég
Flaithbheartach mac Muirchertaigh abb Cluana Móir d'ég
As dó ro ráidheadh Caitte annadh inn mais uaigh caitte alladh ecces lóir inidh Flaithbheartach find Fáil ro scar fri miadh Cluana Móir
Maol Sinchill mac Canannáin d'ég as dó ro ráidheadh an rann so Lasar Laighean lir co tráigh níbo tlaith frí forlann féigh clercecht caemh cen imchim n-aith ro raith for Mael Sinchill séimh
Cearnach mac Flainn abb Lainne Léire d'écc dia n-ebradh Sutrall Muighe maith fri bágh Bregh m-ban m-buidhe balc a brígh ruithen gréini grian fri gruadh Cernach Lére liach a dith
Mac Ródaidhe mic Dunchadha airchinnech Cluana Boirenn d'ég
Maonach céle Dé do thiachtain don fhairrge aniar do dhenamh rechta Ereann
Gofraith ua h-Iomhair do ghabháil fosadh i n-Ath Cliath & Ard Macha d'orccain lais iaramh & la a shlógh isin Satharn ria fél Martain & na taighe ernaighe do anacal lais cona lucht do chélibh Dé & do lobhraibh
An tír do arccain lais in gach aird .i. siar co h-Inis Labhradha soir co Banna fo thuaith co Magh Uillsen
Acht atá ní chena an sluagh do-dheachaidh fotuaith dos-fairraidh Muirchertach mac Néill & Aighnert mac Murchadha co raoimhidh forna Gallaibh & torchratar drong díomhór dibh & do ernatar uathadh oile lá dorchacht céd tosaigh na h-oidhche uair nírbo forreil doibh iatt
Muiriucht do Ghallaibh oc Loch Feabhail acc Olbh co n-díbh longaibh for triochat & Inis Eocchain do orccain dóibh
Ferghal mac Domhnaill .i. tighearna An Fhochla i n-easccairdine friú go ro marbh lucht luinge díobh & ro bhris an luing féisin & rucc a h-ionnmhus & a h-edáil
Fiche long oile do thocht co Cenn Maghair i n-airthear Tire Chonaill im mac Uathmharáin mic Barith & ní dergensat nach fodhail don dul-soin
Maol Sechlainn mac Maol Ruanaidh mic Floinn d'ég
Orgain Cluana h-Eidhneach & losccadh dertaighe Mo Chua & orgain Ferna Móire M'Aodhócc do Gallaibh
Annal Aois Criost naoi c-céd fiche
An treas bliadhain do Donnchadh
Maol Poil mac Ailella epscop anchoire & scribhnidh Leithe Chuinn & abb Ind Edhnén d'écc
As dia écc ro ráidhedh an rann Mael Póil baoí fo orddun mór epscop gaibhed ramat righ suí no nertadh recht for cach fer fo-ceirdedh sechtair sídh
Corbmac espucc Cluana Ferta Brénainn
Ailell mac Flaithim abb Cluana Móir M'Aedhócc do écc
Flannagán ua Riaccán abb Cille Dara & ríghdhamhna Laighean d'ég
Maol Ionmhain ua Glascon abb Cluana Dolcáin Colggu mac Fedaich abb Sláine Alldgus Chille Scíre Aodh ua Raithnén sen-suí Ereann & eccnaidh Saighre Ferdalach saccart Cluana Mic Nóis & Loingseach mac Aonaccáin feirtíghis Doimh Liacc d'ég
Tadhg mac Faoláin tighearna Laighean Desgabhair frisa-ráite Uí Ceinnselaigh d'ég dia n-ebradh Dá deich m-bliadhan at-gleam ar naoi cétaibh as moam o genar Criost iar riagail cusan m-bliadhain i taam
As isin bliadhain deimhin iarsan riagail ait agair ecca Taidhcc urdeirc aimhind an-righ aibhind Desgabhair
Indrechtach mac Conchohhair righdhamhna Connacht d'ég
Maol Mic Duaich tighearna Aidhne do mharbhadh la Gallaibh
Aodh mac Lonáin ui Guaire tanaisi Aidhne d'écc
Findguine ua Maol Mhuaidh tigherna Fear c-Ceall d'ég
Slóighedh la Donnchadh rí Ereann co Connachtaibh co ro marbhadh drem mór dia mhuintir i n-Duibhthir Atha Luain dú i t-torchair Cionaedh mac Conchobhair tighearna Ua Failge
Maol Mordha mac Riacáin tanaise Osraighe d'ég
Orgain Cluana Mic Nóis do Ghallaibh Luimnicch & teacht dóibh for Loch Ribh go ro oirccset a oilena uile
Orgain Eninsi la Fothartaibh Tire do Ghallaibh dú in ro marbhtha da céd décc do Gaoidhelaibh & Abél scribhnidh do dhol i martra immaille friú
Indradh Cluana Mic Nóis la mac n-Ailgi & a losccadh lais iaromh
Uathmarán mac Dobhailéin tighearna Luighne Connacht d'ég
Flaithbheartach mac Ionmhainen rí Caisil do dhul dia oilithre & Lorcan mac Conliugáin do ghabháil righe Caisil
Annal Aois Criost naoi c-céd fiche a h-aon
An cethramhadh bliadhain do Dhonnchadh
Maol Calland abb Disirt Diarmada
Maol Padraicc mac Moraind abb Droma Cliabh & Arda Sratha
Dubh Da Braine abb Rossa Ailithir
Maol Tuile mac Colmáin fer leighint Chluana Mic Nóis & Fiachra Eccailsi Bicce d'écc
Duibhlitir Cille Slebhthe saccart Arda Macha do dhol i martra la Gallaibh Snámha Aighneach Congalta saccart Lainne Léire tethra .i. cantaire no orator Ereann etir guth & cruth & soas .i. ro fhios d'ég
Maol Mordha mac Conchubhair tighearna Ua Failghe
Find mac Cerráin tighearna Muscraighe d'écc
Lioghach inghean Floinn mic Maoileachlainn ben Mhaoile Mithigh tigherna Bregh uile d'écc & ro h-adhnacht co n-airmitin móir h-i c-Cluain Mic Nóis
Spelán mac Conghalaigh tighearna Conaille Muirtheimhne do mharbhadh
Indredh Fear n-Arda & Lainne Léire & Fear Rois isin m-bliadhain h-isin
Céle mac Ansothain tighearna Ua Criomhthannáin d'écc
Maol Cluithe mac Conchobhair rioghdhamhna Connacht do mharbhadh
Finn mac Mael Mordha mic Muireccáin rioghdhamhna Laighen do mharbhadh lá Ceallach mac Cerbhaill
Flaithbheartach mac Ionmainéin do ghabháil do Ghallaibh i n-Inis Locha Cré & a bhreith co Luimneach
Annal Aois Criost naoi c-céd fiche a dó
An cúigeadh bliadhain do Dhonnchadh
Duibhlitir abb Cluana h-Eidhneach
Muiredhach mac Domhnaill abb Mainistreach Buithe cenn athchomharc .i. fiafraighe Fear m-Breg uile óccaibh cléirchibh & maor muinntire Pátraig ó Sliabh Fuaid co Laighniu d'ég
Maol Mordha mac Congalaigh abb Daimhinsi
Mochta na h-Innsi mac Cernachain sagart Arda Macha d'écc
Cellach mac Cerbhaill rioghdhamhna Laighen lá Donnchadh mac Domhnaill torchair séin & Donnchadh mac Domhnaill righdhamhna Temhrach do mharbhadh la Maol Ruanaidh mac Conchobhair i n-dioghail Cellaigh mic Cerbhaill mic Muireccéin
Longus do Ghallaibh for Loch Erne co ro indirset innsedha & oiléna an locha & na tuatha ar gach taobh de & airisiomh dóibh foran loch go samhraidh ar c-cint & an tír d'fagbhail doibh i n-ecmaing .i. i n-deiredh na ree-sin
Gaill do thocht for Loch Cuan & Maol Dúin mac Aodha righdhamhna An Cúigidh do thuitim leo
Dá chéd dég do Ghallaibh Locha Cuan do bhádhadh h-i Loch Rúdhruidhe
Gaill for Loch Ribh .i. Colla mac Barit tighearna Luimnigh & as leo ro marbhadh Eachthighern mac Flannchadha tighearna Breghmhaine
Aois Criost naoi c-céd fiche a trí
An seiseadh bliadhain do Dhonnchadh
Failbhe ancoire d'écc
Cathal mac Conchubhair rí Teora Connacht d'écc
Dubhghall mac Aodhaa righ Uladh do mharbhadh la h-Ulltoibh .i. la Cenel Maelche
Lorcan mac Dunchadha tighearna Bregh d'écc
As dia n-écc ro ráidhedh Naoi m-bliadhna at-fes arimh dron ó Flann Temhrach ní cor n-gel Cathal Connacht rí na n-art Dubhghall tuagha ri balc Breg
Domhnall mac Cathail dhamhna Connacht do mharbhadh la a bhráthair Tadhg mac Cathail & Tadhg do ghabháil ionaidh a athar
Faolan mac Muiredhaigh rí Laighen cona mac .i. Lorcan do erghabhail la Gallaibh Atha Cliath
Tomrar mac Tomralt do mharbhadh do Conmaicnibh Mara
Flaithchius mac Scoracháin tighearna Ua Criomhthannáin d'écc
Annal Aois Criost naoi g-céd fiche a cethair
An seachtmhadh bliadhain do Dhonnchadh
Colman mac Aililla abb Cluana Ioraird & Cluana Mic Nóis espucc & doctor egnaidh d'ég
As leis do-rónadh daimh liac Cluana Mic Nóis
Do Chonaillibh Muirtemhne a chenel
An dechmhad bliadhain dail dir ro fher failte & bron Colman Cluana gair gach tuir;
Albdann do dhol dar muir
Maol Seachlainn mac Maol Ruanaidh aird-ríghdamhna Teamhrach
Duineachaidh mac Laoghaire flaith Fear c-Ceall d'ég
Orgain Dúine Sobhairce do Ghallaibh Locha Cuan & ro marbhadh daoine iomdha leó
A cethair fichet as glé agus naoi c-céd cen timdhibhe o ro genair mac De bhí co h-orccain Duin Sobhairgi
Raoineadh ria Muircheartach mac Neill & ria n-Ultaibh occ Drochat Cluana na Cruimhther an do December dia Dardaoin do shunnradh dú in ro marbhadh ocht c-céd imo t-toiseachaibh .i. Albdann mac Gofraith Aufer & Roilt
Ro gabhadh cacht seachtmaine foran leth oile diobh occ Ath Cruithne go t-táinig Gofraith tigherna Gall ó Ath Cliath dia c-cobhair
Orgain Cille Dhara do Ghallaibh Puirt Loairge
A h-orgain doridhisi ó Ath Cliath isin m-bliadhain chedna
Ferghus mac Duiligein tigherna Luirg do mharbhadh la Feraibh Breifne
Mochta epscop Ua Néill & saccart Arda Macha & Muiredhach mac Domhnaill tánaisi abbadh Arda Macha d'ég
Annal Aois Criost naoi c-céd a cúig fichet
An t-ochtmhadh bliadhain do Dhonnchadh
Corbmac mac Fithbrain abb Glinne Da Locha
Maol Pettair abb Cluana Fearta Mo Lua d'ég
Soichleachán Tighe Munda do ghuin & a écc dhi
Brian mac Cinnedigh do ghenemhain san m-bliadhain-sin .i. bliadhna roimh Maoilechlainn mac Domhnaill
Donngal Rosa Commáin d'écc
Caindealbhán mac Maol Cróin tighearna Ua Laoghaire & Foghartach mac Lachtnáin tighearna Teathbha d'écc
Gaoch mac Duibh Roa tighearna Ciannachta Glinne Geimhin do mharbhadh la Muircertach mac Néill
Sitriuc ua h-Iomhair tighearna Dubhghall & Fionnghall d'écc
Gofraith cona Ghallaibh do fhagbhail Atha Cliath & a n-dol ina f-fritheing iar sé míosaibh
Goill Linne Duachaill do dheirghe .i. fáccbháil Ereann
Oenach Taillten do thoirmescc la Muircertach mac Néill im Donnchadh ua Maoileachlainn tria imneisi catha boí etorra go ros-edarscar Dia gan fhuiliucchadh gan fhoirdergadh for neach diobh
Maol Brighde mac Tornáin comhorba Patraicc & Coluim Cille & Adhamhnáin cend crábhaidh Ereann uile & urmhóir Eorpa d'ég iar sendataidh tocchaidhe Februarii
Conidh d'foraithmet a bháis a dubhradh Ala bliadhain décc ní diuir a h-ocht Cailne Iul Flainn fri h-úir a h-ocht Cailne Marta muaidh Maol Brighde buaidh n-Gaoidheal n-gúir
O genair mac deodha Dé for bith cé h-i colla crí cúig bliadhna fichet naoi c-céd co h-écc Maoil Brigde iar ní
Ní bliadhain cen airisne anabbaidh abb Arda Macha Maol Brighde barr Eoraipe Corbmac Glinne Dá Locha
Anrothán mac Maoil Guirm do ghabháil tighearnusa Corco Mo Dhruadh
Annal Aois Criost naoi c-céd fiche a sé
An nómhadh bliadhain do Dhonnchadh
Baoithine abb Birrae
Fionnachta abb Corcaighe cend riaghla ermhoir Ereann
Ciarán abb Achaidh Bhó Caindigh
Cele Dabhail mac Scannail do dhol co Róimh dia ailithre a h-abdhaine Bendchair & at-bert na rainn-si occ imtecht dó
Mithigh damh-sa tairir do thriall o thoraibh teghlaigh do asccnamh imm ailither tar tuinn mara muaidh menmnaigh
Mithigh anadh d'inntladhadh collna co líon a caire mithigh iaramh imradhadh co ro fríth Mac mór Maire
Mithigh asccnamh sualach saltradh for toil co treamhon mithigh freiteach n-dualcha agus derna fri deamhon
Mithigh corp do chairiucchadh daigh isa cion ron-brena mithigh foss iar t-taiririudh airm i t-telccmís ar n-déra
Mithigh focuil tigh-láithi terbhadh frí gnúisi gnátha mithigh omhan indnaidhe treasa luain láithe brátha
Mithigh lámh corp crédbhaidhe costadh im chrábhaidh n-glinne mithigh reic na n-earchraidhe ar thír na flatha finne
Mithigh lámh fri turbhaidhe domhnain cé cétaibh caingen mithigh grés fri h-irnaighe icc adradh airdrigh aingeal
Acht inge di aen-bliadhain ní thesta dom trí fichtibh
Airisemh fo naomh-riaghail in nách maighin ba mithigh
Ni mharatt mo chomhaeissi bhittís fri crábhaidh crichidh anadh do rioth ró-bhaoissi innach maighin bá mithigh
Ba liach Corbmac cuiredhach gaeta go sleghaibh sithibh Indreachtach muadh Muiredhach Maonach Maol molbthach Mithigh
Muirgheal inghen Floinn mic Maoil Seachlainn d'ég h-i c-Cluain Mic Nóis
Donnchadh mac Domhnaill rioghdhamhna An Tuaisceirt do mharbhadh la Nortmandaibh
Lorcán mac Maoil Céin tigherna Ua Failghe d'ég
Fionnachta mac Taidhg ríoghdhamhna Ua Ceinnsealaigh d'ég
Cionaedh mac Oghráin tighearna Laoighisi do mharbhadh
Eaghra mac Poprigh tighearna Luighne Connacht & Cet mac Flaithbheartaigh tighearna Corca Mo Dhruadh d'ég
Orgain Cille Dara a Purt Láirge lá mac Gothfraith co ruccsat broit & edala móra eiste
Maol Ruanaidh mac Concobhair do mharbhadh la Donnchadh
Annal Aois Criost naoi c-céd fiche a seacht
An dechmhadh bliadhain do Donnchadh
Tuathal mac Oenacáin epscop Doimh Liacc & Lusca & maor muinntire Páttraicc
Cele Dabhaill mac Scandail comharba Comhghaill Beandchair fo Erinn eapscop scribhnidh proiceptaidh & doctor ergna d'ég ina ailithre isin Roimh an do September & isin naomhadh bliadhain ar caogatt a aoisi
Ba do bliadhain a bháis ro ráidheadh Tri naoi naoi c-céd do bhliadhnaibh ríomhthar fo riaghlaibh reilibh o ghein Críost gníomh ga n-déine co bás cáidh Céle cléirigh
Caoncomhrac mac Maol Uidhir abb & epscop Daire Calccaicch & maor Cána Adhamhnáin
Tuathal mac Maoil Ciaráin abb Cluana h-Eidhnech d'écc
Ferghil abb Tíre Da Ghlass d'écc i Róimh ina oilithre
Dunchadh mac Braonáin sagart Cille Dara
Maol Giricc abb Tighe Sruithe Cluana Mic Nóis
Maol Pátraicc mac Celen saccart & secnap Bennchair
Maol Muicheirghe feirthighis Cluana Mic Nóis
Diarmaid mac Cearbhaill tighearna Osraighe
Indreachtach mac Cathail tigherna Leithi Cathail d'écc
Gabhail for Loch Oirbsen do Ghallaibh Luimnigh & insi an locha do orgain dóibh
Coimhleang nóchobhlaigh for Loch Ribh eitir Conmaicne & Tuaith n-Ella in ro marbhadh Cathal ua Maele & Flaithbheartach mac Tuathghaile & drong oile immaille friú
Slóighedh lá Donnchadh go Liathdruim ind acchaidh Muirchertaich mic Néill co ro scarsat gan fuiliucchadh gan foirdearccadh for araile
Dia m-boí Donnchadh acc urthriall an t-slóighidh as and as-rubhradh Abradh neach fri Donnchadh donn ris an sonnchadh slaite clann cia beith Liathdruim ar a chinn ata gillae diardain ann
Cainech inghen Canannáin ben righ Ereann d'écc
Domhnall mac Taidhg righdhamhna Ua c-Ceinnselaigh d'ég
Orgain Cille Dara ó Gothfrith lá feile Brighde
Annal Aois Criost naoi c-céd fiche a h-ocht
An t-aonmhadh bliadhain décc do Dhonnchadh
Nuadha espucc Glinne Dá Lacha
Flann Fobhair abb Lughmhaidh
Maol Caoimhghin mac Scannláin abb Tighe Mo Chua
Donnghal abb Rosa Comáin d'ég
Maol Da Bhonna mac Dobhailén toisech Luighne
Muirchertach mac Eaghra tighearna Luighne
Iodhnaidhe ua Mannachan do mharbhadh
Gofraith ua h-Iomhair co n-Gallaibh Atha Cliath do thoghail & do orgain Derce Fearna airm in ro marbhadh míle do dhaoinibh an bhliadhain-si amhail as-berar isin rann Naoi c-céd bliadhain gan doghra a h-ocht fichet non-dearbha o do-luidh Criost dár c-cobhair co toghail Derce Ferna arna n-Gall bádar for Loch Oirbsen do chur la Connachtaibh
Goill Luimnigh do ghabháil longphort i Muigh Roighne
Goill .i. im Torolbh do ghabháil for Loch Eathach & a longphort occ Rubha Mena
Accolbh iarla & ár Gall imbe do marbhadh lá h-Uibh Ceinnsealaigh
Find mac Mhaoil Mórdha ríoghdhamhna Ua f-Failghe & Flann a dhearbhráthair do mharbhadh
Annal Aois Criost naoi c-céd fiche a naoi
An dara bliadhain décc do Dhonnchadh
Crunnmhaol epscop Cille Dara
Tiopraitte mac Aindsene abb Cluana Mic Nóis .i. do Uibh Briuin a chenel d'ég
Maoil Eoin epscop & ancoiri Atha Truim d'écc iar n-deigh-bheathaidh
Cend Faoladh mac Lorcáin comharba Cluana h-Eoais & Clochair mac n-Daimheini d'ég
Bran mac Colmáin abb Rosa Cré do mharbhadh la Gallaibh
Mael Brighde mac Feadacáin abb Lainne Mic Luachain
Onchu sagart Cille Dara d'écc
Cernachán mac Tighearnáin tighearna Breifne d'écc
Gaill Luimnigh do ghabháil for Loch Ribh
Gofraith do dhol i n-Osraighibh do ionnarbadh Ua n-Iomhair a Moigh Roighne
Donn Cuan mac Faoláin rioghdhamhna Laighen d'ég
Derbhail inghen Maoil Finnia rioghain Teamhra d'ég
Annal Aois Criost naoi c-céd triocha
An treas bhliadhain décc do Dhonnchadh
Suibhne abb Laine Léire
Duibhlitir mac Sealbhaigh abb Tighe Mo Ling & fer leighinn Glinne Da Locha
Feardomhnach mac Flannagáin abb Cluana Ioraird
Fuacarta abb Insi Cain Degha
Maonghal mac Becáin abb Droma Cliabh
Maol Giricc abb Fobhair d'écc
Airmhedh abb Cuile Rathain do mharbhadh la Gallaibh
Aongas mac Anghusa primh-file Ereann d'écc
Fland mac Maoil Fhinnia tighearna Bregh do mharbhadh do Uibh Eathach .i. la Cummusccach mac Eccertaigh
Conadh dia écc ro raidhedh Ba deithbhir do Gaoidhealaibh dá léctís déra fola nat cing Taillte Taoidhen ua Flainn Flann an Bhrogha
Cionaedh mac Caindealbhain tighearna Cenel Laoghaire
Bachall Chiarain .i. an Óraineach do bhádhadh h-i Loch Techet Loch Uí Ghadhra aniú & da fher décc amaille fria agus a faghbháil fo chédóir
Loingsech ua Leathlobhair rí Uladh d'ég
Torolbh iarla do mharbhadh la Muirchertach mac Néill & lá Dál n-Araidhe
Flann mac Muireadhaigh ríoghdhamhna Laighen & Lorcan mac Cathail ríoghdhamhna Laighen d'écc
Annal Aois Criost naoi c-cétt triocha a h-aon
An cethramhadh bliadhain décc do Dhonnchadh
Cosccrach mac Maoil Muchairghi epscop Tighe Mo Chua & na c-Command
Seachnusach saccart Dearmaighe
Fedhelm .i. inghen Domhnaill banabb Cluana Brónaigh d'ég
Cathal mac Odhráin tighearna Laoighisi
Cuilen mac Ceallaigh tighearna Osraighe d'écc
Celecen .i. mac Gairbith tighearna na n-Airthear d'écc
Lorcán mac Eathach an dara tigherna boí an tan-sin for Airther Liffe d'écc
Raoinedh i Moigh Uatha ria f-Ferghal mac Domhnaill & ria Siocfhraidh mac Uathmharáin .i. mac inghine Domhnaill for Muirchertach mac Néill dú i t-torchair Maol Garbh mac Gairbith tighearna Dearluis & Conmhal mac Bruadhráin co n-druing oile h-i maille friú
Raoinedh ria c-Conaing mac Néill co n-Gallaibh Locha h-Eathach for choigeadh Uladh dú i t-torcratar da chéd décc
Goill do ghabháil for Lochaibh Eirne co ro ionnrattar & go ro airccsettar iol-tuatha & il-chealla go Loch Gamhna
Ard Macha do orgain im féil Martain do mac Gofraidh .i. Amhlaibh co n-Gallaibh Locha Cuan imme
Matadhan mac Aedha co Cóigeadh Uladh & Amhlaibh mac Gofraith co n-Gallaibh d'ionnradh & d'argain An Choigeadh co Sliabh Betha siar & co Mucnamha fodheas conus-tarraidh Muirchertach mac Néill
Fearaidh cath friu & ro meabhaidh forra co f-farccaibhsiot da fhichit décc cenn lais lá taobh braite & gabhála
Bard Boinne primh-fhile Ereann do mharbhadh d'Uibh Corbmaic Ua n-Ethach Cobha
Domhnall mac Gadhrai tighearna Luighne do mharbhadh
Maidhm Duibhthíre ria n-Amhlaoibh Cendcairech ó Luimnech dú i t-torcrattar saor-clanda do Uibh Maine
Annal Aois Criost naoi c-céd triocha a dó
An cúicceadh bliadhain décc do Dhonnchadh
Goill Luimnigh do ionnradh Connacht co Muigh Luircc fo thuaith & co Badhbhghna soir
Duibhghiolla mac Robacáin tighearna Ua Corbmaic do mharbhadh la Congalach mac Lorcáin trí tangnacht
Uallach inghen Muimhnecháin bainécces Ereann d'écc
Gothfrith tighearna Gall d'écc
Ro loiscc tene do nimh slébhte Connacht isin m-bliadhain-si & ro tiormaighsetor locha & srotha & ro loisccedh beus daoine iomdha lé
Aois Criost naoi c-céd triocha a trí
An seiseadh bliadhain décc do Dhonnchadh
Corbmac mac Maenaigh ab Achaidh Bó
Macc Lenna abb Imbleach Iobhair & Léth Móir Mo Choemhócc do mharbhadh
Maol Bríghde abb Mainistreach Buithe
Muiredhach mac Maoil Brighde abb Doimh Liacc d'écc
Anlaith banabb Cluana Brónaigh & Cluana Boirenn in ro bendach Caireach Dearccain d'écc
Conchubhar mac Domhnaill rioghdhamhna Ailigh d'écc & a adhnacal co n-onóir mhóir i n-Ard Macha
Cionaedh mac Coirpre tigherna Ua c-Ceindsealaigh do mharbhadh lá Gallaibh Locha Garman h-i fuabairt aidhche
Maol Muire mac Cenndubháin tanaisi Laoighisi d'écc
Oilein Locha Gabhar & Uaimh Cnodhbha do chrothadh & do chreachadh lá Gallaibh
Annal Aois Criost naoi c-céd triocha a cethair
An seachtmhadh bliadhain décc do Dhonnchadh
Concobhar mac Domhnaill do mharbhadh la mac Find mic Maoil Mhórdha
Bec mac Gairbhith tighearna Dearlaiss d'écc
Anrudhan mac Maoil Guirm tighearna Corco Mo Dhruadh d'ég
Cluain Mic Nóis d'orgain lá Gallaibh Atha Cliath & a h-orgain-si doridhisi la Ceallachán Caisil co f-fearaibh Mumhan
Amhlaibh Cendchairech cona Gallaibh do thocht ó Loch Eirne dar Breifne & co Loch Ribh oidhche Nottlacc Mór rangadar Sionand & ro bháttar uii mís annsin & ro h-ionnradh & ro h-oirgeadh Magh Ai leo
Losccadh Atha Cliath la Donnchadh mac Flaind la righ Ereann
Artuir ua Tuathail d'ég
Annal Aois Criost naoi c-céd triocha a cúig
An t-ochtmhadh bliadhain décc do Dhonnchadh
Aireachtach abb Disirt Diarmada
Fédhach abb Sláine
Muireadhach abb Bendchuir d'écc
Diarmait mac Ailella abb Cille Cuilinn d'écc iar sendataigh
Aonghas mac Muirchertaigh saoi angcoire & tanaisi abbaidh Iae d'écc
Aireachtach sagart Cille h-Achaidh d'écc
Eochaidh mac Conuill rí Uladh d'ég
Cléirchén mac Tighearnáin mac tigherna Breifne d'écc
Conghalach mac Cathaláin tighearna Breifne Conaing mac Néill Glúnduibh ríghdhamhna Ereann d'écc
Cróinghiolla mac Cuilennáin tighearna Conaille Muirtheimhne d'écc
Mac Etigh mic Ainsemáin tighearna Mughdhorna Maighen
Lorcán mac Conghalaigh tighearna Ua Mic Uais Bregh d'écc Gairbhith mac Mail Eitigh tighearna Fer Rois do mharbhadh
Bruadar mac Duibhghiolla tighearna Ua c-Ceinnsealaigh do mharbhadh la Tuathal mac Ughaire
Amhlaoibh mac Gofradha tighearna Gall do thiachthain im Lughnasadh ó Ath Cliath co rucc Amhlaoibh Cendcairech do Loch Ribh leis & na Gaill báttar lais .i. la Cairech iar m-briseadh a long
Gaill Atha Cliath do fhágbháil an dúnaidh & a n-dol co Saxoibh
Orgain Cille Clethe do mac Barith & losccadh in doimh liacc & bratt ro-mhór do bhreith eiste
Raoineadh ria Laighnibh for occaibh an Tuaisceirt .i. for muintir mic Néill dú i t-torchrattar ile im Diarmait mac Maoil Muire mic Flannaccáin & im Ceallach mac Cumusccaigh do Feraibh Bregh co socaidhibh ele
Annal Aois Criost naoi c-céd triocha a sé
An nomhadh bliadhain décc do Dhonnchadh
Maol Patraicc .i. mac Broin epscop Lughmhaidh
Dubhthach comharba Colaim Chille & Adomhnáin i n-Erinn & i n-Albain
Caoncomhrac Mucsnamha ancoire d'ég
Ciarán mac Ciarmacáin abb Lis Móir d'ég
Conaingen abb Tíghe Fethgna & primh-sagart Arda Macha
Finguine mac Fubhthaidh mic Donnagáin mic Fogartaigh mic Duinechdha mic Beraigh mic Mescell secnap Tighe Mo Chua & tighearna Maighe h-Abhna
Maol Cairnigh mac Conaill abb Tuláin d'écc
Robhartach Tighe Theille d'écc
Ferghal mac Domhnaill tighearna An Tuaisceirt
Murchadh mac Sochlacháin tighearna Ua Máine d'écc
Conchobhar mac Maeil Chein tighearna Ua Failghe & a dhá mhac do mharbhadh lá Lorcán mac Faoláin tighearna Laighen
Donnchadh ua Maoileachlainn do ionnradh Airthir Life
Amhlaibh mac Gofradha do theacht co h-Ath Cliath doridhisi & Ceall Cuilinn do orgain lais & deich c-céd do bhroid do bhreith eisti
Imnisi catha eitir Donnchadh rí Ereann & Muirchertach mac Néill Glúnduibh tighearna Oiligh co ro shíodhaigh Dia
Donnchadh & Muirchertach cona slógh dibhlínibh do dhol go líonmhar lér-thionóilte do fhorbaissi for Ghallaibh Atha Cliath co ro crechsatt & co ro crechsatt & co ro iondradhset ina m-boí fo mhámus Gall ó Ath Cliath co h-Ath Trusten
Conadh dó sin ro ráidh Conghalach mac Maoil Mithigh Muirchertach dar fine Fáil ní raghbha grem ná gabháil cia beith oc losccadh ar n-gráin as iar n-degh-ithe ar n-aráin
Friscart Muircheartach Cumba Conghalach Breagh m-buidhe occus duine mut no got as a chind ní tucthar gluitiudh acht ma beith co bruitiud brot
Dá chomhorba Pattraicc .i. Ioseph sccribhnidh epscop & ancoiri an tí ro-beaccnaidhe do Gaoidhelaibh
Maol Patraicc mac Mael Tuile epscop & eccnaidh
Cúicc mhiosa dó i n-abdhaine & a écc
Annal Aois Criost naoi c-céd triocha a seacht
An fichetmhadh bliadhain do Dhonnchadh
Maol Domhnaigh abb Tamhlachta
Ceallach mac Caellaidhe prióir Saighre d'ég
Finnachta mac Ceallaigh comharba Doire epscop & saoi Berla Féne
Laighgnen comharba Fearna & Tamhlachta d'écc
Aileach d'orgain la Gallaibh for Mhuirchertach mac Néill & a erghabháil leo co ruccsat dochum a long co ro fuaslaic Dia uadhaibh
Maidhm ria Congalach mac Maol Mithich for Gailengaibh Moraibh & Beccaibh occ Ath Dá Láarcc dú i t-torcradar ceithri fichit lais díobh
Domhnall mac Lorcáin tighearna Aidhne d'écc h-i c-Cluain Mic Nóis
Críochán mac Maele Muire tighearna Ua Fiachrach d'écc
Flann mac Ceallaigh tanaisi Osraighe d'écc
Cian mac Aenghusa do mharbhadh la h-Uib Failge
Murchadh mac Find do ghuin la Tuathal
Canoin Pháttraicc do chumhdach lá Donnchadh mac Floinn rí Ereann
Ceallachán rí Caisil co f-feraibh Mumhan & macc Acuind co n-Gallaibh Puirt Lairgi i Midhe co t-tucsat crech móir & broid
Orgain dna Cluain h-Eidhnech & Cille h-Achaidh dóibh co ro gabhsat a dá n-abbadh Muireadhach ua Conchobhair & Coibhdenach mac Bergdha co f-farccabsat Oillill mic Aengusa tighearna Ua f-Fothaidh & sochaidhe ele lá h-Aimmergin tighearna Ua f-Failghe
Fir Mumhan um Ceallachan rí Mumhan co n-Gallaibh amaille friss do orgain Midhe & Cluana h-Eidhneach & Cille h-Achaidh go ro airgset an tir co Cluain Ioraird
Goill do dergu Atha Cliath .i. Amhlaoibh mac Gotfrith tre furtacht Dé & Mic Tail
Annal Aois Criost naoi c-céd triocha a h-ocht
A h-aon fichet do Donnchadh
Muirchertach Camsa abb Bendchuir
Duibh Indrecht mac Ronáin abb Cluana Dolcáin
Ainbhith mac Domhnaill abb Glinne h-Uisen d'écc
Coibhdenach abb Cille h-Achaidh do bhádhadh h-i muir Delginnsi Cualann ag elúdh ó Ghallaibh
Flann ua Cathail do dhol martra h-i c-Cluain Andobhair lá Gallaibh
Suibhne mac Con Bretan abb Sláine do mharbhadh lá Gallaibh
Maol Bendachta ancoire do écc
Maol Martain ua Scealláin fear legind Leithghlinne do écc
Slóigheadh lasan righ Donnchadh & la Muirchertach mac Néill go Laighnibh & co Fiora Mumhan co ro gabhsat a n-gialla
Niall mac Fearghaile rioghdhamhna Oiligh do ghuin & bhádhadh la Muirchertach
Flann inghen Donnchadha bain-tighearna Oiligh d'écc
Aralt ua h-Iomhair .i. mac Sitrioca tighearna Gall Luimnigh do mharbhadh i c-Connachtaibh lá Caenraighibh Aidhne armor ria c-Ceallachán rí Chaisil for Osraighibh
Amhlaoibh Cuarán do thecht co Cair Abroc & Blacaire mac Gofradha do thecht i n-Ath Cliath
Creacha Laighen i l-Leith Chuinn .i. Braen i Midhe Lorcán i m-Breghaibh & Muirchertach h-i c-Cualaind co t-tuccsat crecha móra eistibh
Coirpre ua Cionaeth tighearna Ua n-Aithechda d'écc
Cath-raoinedh ria righ Saxan for Constantin mac Aedha for Anlaf no Amhlaoibh mac Sitric & for Breathnaibh
Annal Aois Criost naoi c-céd triocha a naoi
An dara bliadhain fichet do Dhonnchadh
Eocha mac Scannail abb Imleacha Iobhair
Oenacán sagart Dúin Leithghlaisi d'écc
Maol Brighde mac Nectrai ordán Cualann d'écc iar c-cianaois
Muirchertach mac Néill co feraibh an Fochla & Bregh do dol h-i t-tír n-Osraighe & na n-Deisi go ro h-airgedh & co ro h-ionnradh lais an chríoch uile go léir go Les Ruadhrach gomdar riarach dó iaramh
Murchobhlach la Muirchertach mac Néill co t-tuc orgain & édala iomdha a h-Insibh Gall iar m-breith buadha & cosgair arna n-Déisi do chur lá Ceallachán & la Fiora Mumhan fo dháigh a n-aitide do Muirchertach mac Néill go t-torcrattar dá mhíle díobh lais im Célechair mac Corbmaic & im Maelgorm mac Giphlecháin im Seghdha mac Noebelain & im Clérech mac Sestai &c
Cath-raoineadh ele lasna Deisibh & la h-Osraighibh for righ Caisil du i t-torcrattar Muirchertach iaramh do thionól Conaill & Eoghain & an Tuaisceirt archena co h-Oileach co ndo-roeghda dech céd lais do gléire gaisgedhach ind Fhochla & ro tairmchill Erinn láimh clí frí fairrge co riacht Atha Cliath & do-bhert Sitriuc tighearna Atha Cliath h-i n-giallnus lais
Do-choidh iaramh co Laighnibh & ro thriallsat Laighin frithbhert fris conadh fair deisidh occa fó dheóidh a riarúcchadh & do-rat Lorcán rí Laighen lais
Rainic din go Fioru Mumhan & robtar erlamha iad-sidhe for a chionn do chath fris
Conadh eadh ro chinnset fo dheóidh Ceallachán do thabhairt dia c-cinn & do-bretha geimhel fair la Muircheartach
Do-dheochaidh iaramh co Connachtaibh & táinic Conchubhar mac Taidhg ina dháil & ní tarat gemheal na glas fair
Do-ruacht iarsin co h-Oilech gusan ríoghraidh h-Isin h-i n-giallnus lais & bátar annsidhe co cent naoi míos oc fledhucchadh & ro chuir na géill i n-eacmhaing na ree-sin go Donnchadh rí Ereann uair as é boí a Temhraigh & as dó ráinic an ríghe
Conadh do thabhairt Chellacháin lais adrubhradh an rann Do-chóidh Muirchertach fo dhes co Caisel caemh cailcech cass co tucc Cellachán na c-cliar ní ro ghabh giall oile ass ar Gall do chor la h-Uibh Fáilghe .i. la h-Aimhergin mac Cionaedha & lá Cenel Fhiachach co ro mharbhsat dá céd décc h-i Muigh Cisi dibh
Aigh .i. sioc anaicenta comtor sorisi aibhne & locha co ro oirccsettar na Gaill Inis Mochta ar lic egha
Maol Ruanaidh mac Floinn tanaisi Oiligh do mharbhadh do Chenel Conaill
Cath-raoineadh for Ghallaibh Atha Cliath ria n-Uibh f-Failghe .i. ria n-Aimhirgin mac Cionaetha tighearna Ua f-Failghe dú i t-torchair míle do Ghallaibh im Aodh n-Albanach co toisechaibh iomdha cenmo-thá-somh
Annal Aois Criost naoi c-céd cethracha
An treas bliadhain fichet do Dhonnchadh
Dúnchadh mac Suthainen epscop Cluana Mic Nóis
Cellach mac poráin epscop Cluana h-Eidhnech d'écc
Mael Mochta scribhnidh & abb Cluana Ioraird d'ég
Cenn crábhaidh egna Ereann esidhe
Maol Mochta don Midhe-maigh mór liach an craobh caoin cumhra at-bath cenn na h-anmcairde caoncomrac moltach Mughna
Faolán mac Muiredhaigh rí Laighen do écc do easccar i n-Aenach Cholmáin
Faolán fuamann fuamaighe as grith mór múchta maighén coimdhe Cualann cuanaighe do-rodhbadh laoich ri Laighen
Luise Ereann Eremhóin dringedh dar dronga d'oenar ba dáigh dér tré gle-dedhoil ba liach flaith fea Faoláin
Conghalach & Alpin dá mhac Lorcáin mic Dunchadha do mharbhadh lá Conghalach mac Maoil Mithich
Dunlaith inghen Mhaoil Mhithich d'ég
Cluain Mic Nóis & Cell Dara do orccain lá Blacaire mac Gofradha & la Gallaibh Atha Cliath
Dún Lethíglaisi do orgain lá mac Raghnaill cona Ghallaibh
Ro díoghail Dia & Pattraicc a t-traitte an gníomh-sin fair uair tángattar Goill dar muir go ro ghabhsat ina n-insi forra co n-erla mac Raghnaill a t-toiseach go ro ghabh tír
Ro marbhadh é lá Madudhán lá righ n-Uladh ria c-cind sechtmaine iarsan orccain a n-eineach Phattraicc
Lia mhór isin m-bliadhain-si co tarlaicedh a Leth n-íochtarach do Chluain Mic Nóis lasan uiscce
Annal Aois Criost nao c-céd cethracha a h-aon
An cethramhadh bliadhain fichet do Dhonnchadh
Condla mac Dúnacáin epscop & abb Leithghlinne
Caoncomhrac epscop Doimh Liacch
Fogartach abb Saighre
Ferdomhnach abb Fobhair d'écc
Aodh mac Scannláin tighearna Irluachra eccnaidh ergna i Laittin & i n-Gaoidheilg d'écc
Muirchertach na c-Cochall c-Croicenn mac Néill Glúnduibh tighearna Oiligh Eachtair Iarthair Eorpa ina aimsir do mharbhadh oc Ath Fhir Diadh lá Blacaire mac Gofradha tighearna Gall an Febra
As dia eccaoine at-rubhradh Desidh dighal agus díth for síol cloinne Cuinn go bráth nat mair Muirchertach ba liach díléchta iath Gaoidheal n-gnáth
Ard Macha do orgain lasna Gallaibh cédna arabharach iar marbhadh Muircheartaigh
Mughroín ro ráidh so A h-aon naoi c-céd cethre deich ó ghenair Crist dind ogh-bhreith as edh do bliadhnaibh non-saigh co bás móroll Muirchertaigh
Cath-raoinedh oc Tracht Mugha ria Ruaidhri Ua c-Canannáin for Cenel n-Eoghain & for Gallaibh Locha Feabhail in ro marbhadh trí chéd do Chenél Eoghain & do Gallaibh im Maol Ruanaidh mac Flaind ríoghdhamhna An Tuaisceirt
Lorcán mac Faoláin rí Laighen do mharbhadh lá Nortmannaibh dia m-boí occ indreadh Atha Cliath iar c-cath-raoineadh for Ghallaibh ar tós dú i t-torchratar ile dibh lais dia n-ebradh Ma ro bith ua Breasail Bric gríbh tuir tric treasach for torc oniú co bráth m-bairneach m-balc ní ticfa Laighnech fo lorc
Lorcán Laighen i t-treibh troch maighen céd cloth caradh nath dirsan d'faidhiuch ro líon bith as crith as caíneadh as cath
Coimde coiccidh n-Gaoidheal n-gaeth ma ro gaeth for laoch ní lith ba Lúgh lonn fri leim i n-áth as beim do brath ma ro bith
Ceallach mac Bece tighearna Dál Araidhe do orccain i n-Oentribh la a chenél féisin
Flann ua Foccartai tighearna Breccraighe & tighearna Teathbha d'écc
Duibh Lemhna inghen Tighearnáin tighearna Bréifne ben Donnchadha mic Floinn rí Ereann d'ég
Annal Aois Críost naoi c-céd cethrachat a dó
Robhartach mac Maol Cainnigh abb Cluana Andobhair
Maol Feicheine abb Cluana h-Ioraird
Dubhthach mac Maoil Sempul fer leighinn Cluana h-Ioraird
Guaire mac Mailecáin sacart Cluana Mic Nóis d'écc
Flaithbheartach mac Ionmainéin rí Caisil
Flann mac Find
Muireadhach mac Maoil Mórdha dá rioghdhamhna Laighen d'ég
Find mac Matáin tighearna Corca Laighde do mharbhadh d'Fearoibh Maighe Féne
Conn mac Donnchadha rioghdhamhna Ereann do mharbhadh d'Fearaibh Fearnmaighe
Coirpre mac Maol Páttraicc tighearna Ua Liatháin d'écc
Cath-raoineadh ria c-Ceallachán Caisil for Cheinneittigh mac Lorcáin h-i Maigh Dúine in ro marbhadh sochaidhe
Cosccradh Atha Cliath do Ghaeidhelaibh .i. do Chonghalach mac Maoil Mithigh ríoghdhamhna Ereann & do Braen mac Maoil Mórdha rí Laighen & do Cheallach mac Faeláin rioghdhamhna Laighen
As é cosccradh do-ratadh fair .i. a tighe & a airbeadha a longa & a cumhdaighe olchena do losccadh a mná a mhic a daesccar-sluaigh do bhreith i n-daeire a fhir & a aes calma do mharbhadh a ógh-dilgeann ó ceithir go duine eidir guin & bádhadh & losccadh & braitt acht uathadh beacc do-dicsed i n-uathadh long do-rochtsatar i n-Delccinis
Conadh dó ro ráidheadh Naoi c-céd bliadhain buan n-esnadh ceithre deich a dó at-féghtar o genair Crist iar riaghail cosin m-bliadhain ro meatlaidh
Ro cosccradh Ath Cliath cloidhbheach co n-imat sciath sceo teghlach ro craidheadh Muintir Thomair i n-iarthar domhain debhradh
Braen Carmain don cath cosccrach or-al Almhain cona shloghadh as lá righ Laighean lainech ro craidheadh agus ro cosccradh
Forbharach frisin cosnamh Congalach cond m-Bregh m-bras-glan grian iarthair domhain dathaigh co cathaibh oca cosccradh
Donnchadh mac Floinn mic Maoilechlainn rí Ereann d'écc iarsan cúicceadh bliadhain fichet a flaithesa
As do foraithmet agus d'éccaoíne Donnchadha ro ráidheadh an rann O at-báth Donnchadh delm doroi fo cloi Temhair tomthach lí cen recht réleng righ rosna atá tír n-Ereann iar ní
Aois Criost naoi c-céd cethracha a trí
An chéd-bliadhain do Chonghalach mac Maoil Mithigh os Erinn h-i ríghe
Maol Tuile mac Dúnain comharba Tighearnaigh & Chairnigh .i. ó Tuiléin d'ég
Easpucc éisidhe
Guaire mac Sealbhaigh abb Disirt Diarmada d'écc
Aenghus mac Donnchadha mic Floinn tighearna Midhe d'écc
Aorchadh mac Murchadha tighearna Iarthair Condacht d'écc
Aireachtach mac Anbhith toisech Calraighe do mharbhadh
Goill Locha h-Eathach do mharbhadh imo rígh i m-brési la Domhnall ua Néill .i. mac Muirchertaigh mic Néill Glúnduibh & lá a dherbhrathair
Blacaire aon do thoisechaibh Gall do ionnarbhadh a h-Ath Cliath & Amhlaibh dar a esi ann
Ua Canannan .i. Ruaidhri do dhol i m-Breghaibh co f-fargaibh dream dia shlógh ann lá Conghalach
Geill Connacht lá Conghalach mac Maoil Mithigh
í cholamhain téintídhe do aicsin sechtmhain ria Samhain co ro shoillsigh an bhioth uile
Cuileannán mac Coibhdhenaigh tigherna Ua m-Bairche d'ég
Annal Aois Criost naoi c-céd cethracha a cethair
An dara bliadhain do Chonghalach
Flathghus abb Fearna Móire
Scannlán abb Tuama Fionnlocha
Maol Bethadh abb Daimhinsi
Guaire sagart Cluana Mic Nois d'ég
Aimhirgin mac Cionaedha tighearna Ua Failghe d'écc an treas lá do Ianuarii
Dunlaing mac Aedha tighearna Ua n-Dróna do mharbhadh
Domhnall mac Maol Mhuaidh tighearna Connacht do écc
Domhnall mac h-Uathmharán mic Dobhailen tighearna Corca Fhir Trí do écc
Orgain Cluana Mic Nóis & ceall na Midhe archena do Ghallaibh Atha Cliath
Orgain Cille Cuilinn do Ghallaibh .i. do Amhlaibh Cuarán
Atalstan rí orrderc Saxan d'écc
Annal Aois Criost naoi c-céd cethracha a cúicc
An treas bhliadhain do Chonghalach
Caonchomhracc abb Ia
Cathasach mac Guasáin fear leighinn Arda Macha d'écc
Cath-raoineadh ria n-Donnchadh mac Ceallaigh tighearna Osraighe for Laighniu dú i t-torchair Braon mac Maoil Mhórdha rí Laighen dia n-ebradh Naoi c-céd naoi c-cóicc do bliadhnaibh ní séd nách tiamhda troghda o ghein Críost ar maoin saoir slánda co bás Braoin mic Maoil Mhórdha
Agus torchair bheos Ceallach mac Cionaedha tighearna Ua Ceinnsealaigh go sochaidhibh h-i maille friu isin cath-sin
Conadh dia foraithmhet ro raidheadh Braon bres Laighen lonn-ghalach Congalach laechda laindrech cetracha cétt comhramhach orstat i n-Ath Cliath claidhbheach
O ghein mic Dé deachraighit reltait co rel i riaghlaibh a cúicc la taebh cethrachait agus naoi c-céd do bhliadhnaibh
Lán an Fhindfadhoich do arggatt ó Chenel Eoghain ar bhendachtaibh Patraicc & a comharba an tan-sin .i. Ioseph
Cath eitir eonaibh an mhara & an tíre occ Luimnech
Cath eitir fhiachaibh Mumhan i n-Glenn Damhain oc Darinis & ro meabhaidh forna fiachaibh siar & do-rochair a n-ár and
Slóigheadh la Ruaidhri Ua c-Canannáin co Sláine cona tairthetar Gaill & Gaoidhil .i. Conghalach mac Maoil Mithigh & Amhlaoibh Cuarán co raeimhidh for Ghallaibh Atha Cliath in ro marbadh & in ro báitheadh sochaidhe
Scolaighe ua h-Aedhaccain tighearna Dartraighe & Gairbhith mac Muiredhaigh tanaisi Ua c-Cremhthainn & Aodh ua Ruairc mac Tighearnáin a frithguin
Orgain Atha Cliath la Conghalach mac Maoil Mithidh
Annal Aois Criost naoi c-céd cetracha a sé
An cethramhadh bliadhain do Chonghalach
Ainmire ua Cathlai abb Cluana Mic Nóis
Leacna Midhe d'ég do Uibh Mic Uais Mídhe a chenél
Cathasach mac Domhnaill abb Glinne h-Uisen d'ég
Colmán mac Maoil Pátraic airchindech Sláine do mharbhadh la Gallaibh
Corc mac Coinliogáin abb Lothra d'écc
Cormacan mac Maoil Brighde an t-áird-fhile fear cúmtha Néill Glúnduibh d'ég
Cath Atha Cliath ria c-Congalach mac Maoil Mithigh for Blacaire ua n-Iomhair tighearna na Nortmann in ro marbhadh Blacaire feisin & sé chéd décc etir ghuin & broitt & tuilledh ar mhíle amaille fris
As dó ro ráidhedh Dardain Choghalaich na t-triath i n-Ath Cliath ba cuinscle laoch h-i c-céin marus clann fri claind do-berat Gaill fri cech saeth
Gormfhlaith inghen Flaind mic Maoilechlainn rioghan Néill Glunduibh d'écc iar n-aithricche díochra ina tairmtechtaibh & doáilcibh
Slóigheadh lásna Gallaibh dar Druim Ráithe co ro loiscset an derthech & deichnebhar ar sheacht fichtibh and
Cathusach mac Ailchi epscop Cenel Eoccháin d'écc
Annal Aois Criost naoi c-céd cethracha a seacht
An cúicceadh bliadhain do Chonghalach
Oenacán mac Eccertaigh aircindech Eccailsi Bicce h-i c-Cluain Mic Nóis epscop & ógh iodhan bráthair-sidhe Dúnadhaigh mic Eccartaigh do Mughdornaibh Maighen a chenél & a écc
Aedhán mac Anailedh airchindeach Tuama Dá Ualann d'écc
Flaithbhertach mac Muirchertaigh mic Neill Ghlúnduibh do mharbhadh lá Cenél Conaill
Laidhgnén mac Conghalaigh tighearna Gaileng do mharbhadh lá Feraibh Cúl
Domhnall mac Find righdhamhna Laighen d'écc
Fógartach mac Donnagáin tighearna Oirghiall d'écc iar m-buaidh n-aithrighe
Madudhan mac Aodha mic Eochaccáin rí Uladh do mharbhadh la h-Ultoibh budhen
Slóigheadh lá Congalach mac Maoil Mithigh co ro h-indir h-Ui Meith & Fernmhagh
Annal Aois Criost naoi c-céd cethracha a h-ocht
An seiseadh bliadhain do Chonghalach
Finnachta mac Echtighern epscop scribhnidh & abb Lughmhaidh & maer muintire Pátraicc ó Shleibh fodhes d'écc
Colmán epscop & abb Fedha Dúin d'écc
Maol Findén sui epscop Daire Chalgaigh d'écc
Corbmac ua h-Ailella airchindeach Cille Cuilind
Scuithine abb Dermaighe d'écc
Donnghal ua Maoil Mídhe fer leighinn Cluana Mic Nóis
Flann ua Anáile airchinneach Glinne Da Locha cend ordain an coiccidh d'ég
Eochacán ua Cleirigh riaghlóir eisen d'écc
Dariet eccnaidh d'écc
Reachtabhra mac Maonaigh primh-saccart Cluana Mic Nois airchinnech Imbleachha Fia .i. Imleacha m-Beccáin
Oenghus mac Brain saccart & sruith-senoir Cluana Mic Nóis d'écc
Cloicthech Sláine do losccadh do Ghallaibh cona lán do mhionnaibh & degh-dhaoinibh im Chaoinechair fear léighinn Sláine & bachall an erlamha & clocc bá deach do chloccaibh
Cath-raoineadh ria Ruaidhri Ua Canannáin i Midhe for Conghalach mac Maoil Mithigh dú i t-torchair Conghalach mac Ceallaigh tighearna Fear Rois co n-druing oile amaille fris
Slóighedh oile la Ruaidhri Ua Canannáin i m-Breghaibh & indreadh Breagh uile dhó & do-bhert ile dhi chumhaing for Chonghalach
Ro ghabh longport frí ré sé mís acc forbhais for Mhidhe & Breaghaibh h-i Muine Brocain & do-riacht dligheadha righ Ereann as gach aird chuicce
Cath-raoineadh iaramh eitir Ghallaibh & Gaoidhealaibh .i. eitir Ruaidhri Ua Canandain agus Gulla Atha Cliath a b-féil Andreas apstol do shonnradh
Ro meabhaidh for Ghallaibh & ro cuireadh a n-ár uair torcrattar sé mhíle do thrén-fearaibh ann genmothat gille & glaslaith
Torchair Ruaidhri din rioghdhamhna Ereann i frithghuin an chatha h-isin & torcair Iomhar tanaisi Gall ann bheos
Térna imorro Gofraidh .i. mac Sitriucca co n-uathadh daoine h-imaille friss
Donnchadh mac Domhnaill ui Maoilechlainn ríghdhamhna Midhe do mharbhadh la a deirbhfhine búdhéin .i. la Fearghal mac Aengusa
Slóighedh la Conghalach mac Maoil Mithigh isin Mumhain & ro aircc Iarmhumha & ro mharbh dá mhac Ceinnéittigh mic Lorcáin .i. Echtighern & Donn Chuan
Indradh Maighe Finn lá Conghalach
Ruarc mac Anfith ui Laoghachán tighearna Fear Cúl Teathbha d'écc
Madudhan mac Aodha rí Uladh do mharbhadh la h-Ultoibh féisin
Annal Aois Criost naoi c-céd cethracha a naoi
An seachtmhadh bliadhain do Chonghalach
Ailill mac Cuirc abb Corcaighe
d'écc
Guaire ua Forandáin airchinnech Arda Sratha d'écc
Aodh mac Maol Ruanaidh ríoghdhamhna Temhra do mharbhadh lá Domhnall mac Donnchadha
Mac Eitigh mac Cuilendáin tighearna Conaille Muirthemne do marbhadh la Mughdornuibh Maighen
Béc mac Duinn Cuan tighearna Teathbha d'écc
Niall Mothlach Ua Canannáin do mharbhadh do Coirpraibh Móraibh
Conghalach mac Maoil Mithigh co mór-chobhlach Leithe Chuinn lais for Loch Derccdherc
Ro oirgset dno uile innsedha an locha & ro gabhsat geill & neart Mumhan iar na frith-bheirt friú
Gofraidh mac Sitriocca co n-Gallaibh Atha Cliath do orgain Chenandsa Domhnaigh Patraic Aird Brecáin Tuláin Disirt Ciaráin Cille Scíre & alaile cealla archena acht as a Cenandas ro croite uile
Rugsat tuilledh ar trí mhíle a m-broid leó lá taobh óir & argaitt edigh & iolmhaoine & gacha maithesa archena
Indredh Shíll n-Anmcadha & orgain Cluana Ferta Brénainn lá Ceallachán & lá Fiora Mumhan
Indreadh Dealbhna Bethra don lucht chédna & daimh liag Gailinde do lósgadh leo
Soere Cluana Ioraird ó Chonghalach mac Maoile Mithigh gan choinnimh righ nó flatha fuirre
Maidhm for Fiora Musccraighe Tíre la h-Ua Lomáin Gaela
Maidhm for h-Uibh Failghe occ Biorraeibh in ro marbhadh sochaidhe im Cionaeth Cruach
Dubh Da Bharc mac Maoil Mordha tighearna Uaithne Tíre do écc
Clamhtrusccadh mór & rith fola for Gallaibh Atha Cliath
Annal Aois Criost naoi c-céd caoga
An t-ochtmhadh bliadhain do Chonghalach
Adhland mac Egnigh mic Dálaigh comharba Daire Colaim Chille eisidhe Guaire Aidhne chlérech n-Ereann d'écc
Blathmac Sgeillice d'écc
Flann ua Becain airchinneach Droma Cliabh scribhnidhe Ereann d'écc
Feardomhnach ua Maonaigh abb Cluana Mic Nóis & Glinne Dá Locha do Chorca Moccha a chenél
Céle Clamh ancoire Ard Macha
Flann mac Maoil Fiachrach airchinnech Muighe Etir Dí Ghlais d'écc
Flann ua Cléirigh tighearna Deisceirt Connacht & righdhamhna Connacht uile do mharbhadh do fheraibh Mumhan
Domhnall Donn mac Donnchadha ríoghdhamhna Temhra & Oebhinn inghen Donnchadha d'écc
Canannán mac Ceallaigh tanaisi Ua c-Ceinnselaigh d'écc iarna ghuin
Maidhm for Chenél c-Conaill ria f-Ferghal mac Airt dú i t-torchair Fiachra Ua Canannáin
Conchubhar mac Domhnaill ui Maoilechlainn ríoghdhamhna Ereand do mharbhadh la a chenel feissin
Maidhm for Laighis & for Ua f-Fairchelláin ria t-Tuathal mac Ugaire in ro marbadh sochaidhe & in ro gabhadh Cuilén mac Gusain
Cath-shraoineadh ria n-Gallaibh for Fheraibh Alban for Bretnaibh & for Saxanachaibh du i t-torchrator ile
Annal Aois Criost naoi c-céd caoga a h-aon
An nomhadh bliadhain do Chonghalach
Ciaran ua Gabhla espucc Cluana Ferta Brénainn
Duibh Innsi saoi & espucc muintire Bennchair
Diarmait mac Caichir espucc Insi Celtra
Maol Cothaigh mac Lachtnáin comharba Comhghaill & Mo Cholmócc d'écc
Cenn Faoladh mac Suibhne abb Saighre d'écc ina ailithre i n-Glionn Dá Locha
Diarmaitt mac Torpthaigh abb Lesa Móir
Feidhlimidh dalta Maol M' Aodhócc abb Glinne h-Uissen saoi Laighen
Maol Maire airchinnech Tighe Fethgna
Maol Martan mac Maenaigh saccart Dúin Lethghlaisi
Maol Patraicc mac Cosccáin fer leighinn Arda Macha
Gormghal fer léighinn Tighe Mochua & Innsi Robhartaigh d'écc
Corbmac mac Maoil Sluaigh saoi Mumhan
Anghal fer léighinn Cluana Ioraird
Colgga angcoire Arda Macha d'écc
Eithne inghen Ferghaile banrioghan Ereann ben Congalaigh mic Maoil Mithigh d'ég
Echtighern mac Cionaith tigherna Ua Ceinnselaigh do mharbhadh la macaibh Ceallaigh
Cluain Mic Nóis do orccain do Fheraibh Mumhan co n-Gallaibh Luimnigh amaille friú
Ruadacán mac Eitigén tighearna Airthir Gaileng
Faolán mac Taidhcc tánaisi Ua c-Ceinnselaigh
Duibhgionn mac Cuilennáin tighearna Ua n-Duach d'écc i n-aen-ló
Orgain Insi Doimhle & Insi Uladh la h-Amhlaibh Cuarán & la Tuathal mac Ugaire
Orgain Tíghe Mo Lincc iar muir ó Laraic
Annal Aois Criost naoi c-céd caoga a dó
An deachmhadh bliadhain do Chongalach
Robhartach comharba Coluim Chille & Adhamnáin
Rechtabhra epscop & abb Cille h-Achaidh
Caoncomhrac abb Cille h-Easpuicc Sanctáin & Sruthra
Flannaccán mac Allchon comharba Mic Nissi & Colmáin Eala
Celechair mac Robhartaigh comharba Finnéin
Ciaráin do Uibh Mic Uais Mídhe a chenél
Cellachán rí Chaisil d'écc
Aodh mac Gairbhith tighearna Corca Móire & tighearna Dartraighe do marbadh
Niall ua Tolaircc tighearna Cuircne & as uadh ainmnighther Cárn Uí Tholaircc for bhru Locha Ribh d'écc
Saighir Chiaráin do orccain d'Fheraibh Mumhan
Bran mac Domhnaill tighearna Chenel Laeghaire Bregh do mharbhadh
Conn mac Eradain mic Gairbhith tighearna Maighe Dumha do mharbhadh armór do Choirpribh & Tethbhaibh ria n-ua Ruairc co t-torchair ann ua Ciardha tighearna Coirpre
Ualgharcc mac Cianáin tighearna Dal Meisin Cuirb do mharbhadh lá Cathal mac Lorcáin & torchair Cathal fo cédóir fris-siumh
Dunlang ua Dubháin do marbhadh
Slóiccheadh Cenél Eocchain lá Domhnall ua Néill go ro indirset Bregha a h-aontaidh Gall
Aois Criost naoi c-céd caoga a trí
An t-aonmhadh bliadhain décc do Chonghalach
Dunadhach mac Eccertaigh espucc Cluana Mic Nóis
Dunlang mac ua Dunaccáin abb Innsi Doimhle & Tighe Munna
Maol Ionmain eccnaidh & ancoire Glinne Da Locha d'écc
Cuilen mac Cellaigh abb Cille Dara do mharbhadh
Aonghus mac Loingsich airchindech Maighe Bile d'écc
Aongus mac Maoil Brighde airchinneach Doimh Liacc
Ailine tighearna Mughdorn Maighen
Braon mac Cathacain tighearna Ratha Inbhir d'ég
Mithighen mac Cionaedha tighearna Ua Mail h-Éna
Murchadh mac Cumusccaigh tighearna Fer Rois
Flann mac Glethnecháin toisech Cloinne Murchadha d'écc
Inderghe mac Mocháin tighearna Ciannachta do mharbhadh i c-Connachtaibh h-i lurcc Chonghalaigh mic Maoil Mithigh
Sloiccheadh la Domhnall mac Muirchertaigh co longaibh o Thuaig Inbhir for Loch n-Eathdach for Dabhall darsna h-Airghiallaibh for Loch n-Eirne iarsin for Loch n-Uachtair go ro aircc & co ro indir an Breifne co tucc gialla ua Ruairc
Annal Aois Criost naoi c-céd caoga a cethair
Gaeitheine sui-epscop Dúin Lethglaise
Oengas mac Noachain comharba Fechene
Maol Patraicc mac Conbretan airchinnech Sláine
Maonach comharba Findéin & fer leighinn Arda Macha
Maol Brighde mac Rédáin comharba Mic Neissi & Colmain Eala d'ég
Tadhg na t-Tri t-Tor mac Cathail rí Connacht d'écc
Slóiccheadh la Conghalach mac Maoil Mithigh rí Ereann co Laighnibh & iar n-ionnradh Laighen & iar n-aighe aonaigh Life frí tríbh láibh
Do-cós ó Laighnibh co Gallaibh Atha Cliath & tuccsat Amhlaoibh mac Gofradha tighearna Gall cona Ghallaibh & ro h-indleadh caithedarnaigh leó fór cind Congalaigh conidh triasin ceilcc-sin tainus é cona maithibh oc Tigh Gioghrann
At iad torcratar annsin Conghalach féisin Madúdhan mac Aodha mic Maoile Mithich Aodh mac Aichthide tighearna Tethbha
Corbmac mac Cathaláin tighearna Fher n-Arda & drong mór oile amaille Conadh do réimhios Congalaigh h-i ríghe & d'aois ar t-tighearna Criost an tan ro marbhadh an rí-si at-bert Aodh ua Raithnén Iar n-orgain Atha Cliath grinn ro h-uc Gulla a h-Erind it dá bhliadhain for a dech i réimhius caoimh-Congalaigh
A cethair caogat iar fír ocus naoi c-céd ní gníomh suaill o ghein Criost i m-Beithil bóid co bás mic Maoil Mithigh mhuaidh
Annal Aois Criost naoi c-céd caoga a cúicc
An chéd bhliadhain do Dhomhnall mac Muircheartaigh uas Erinn h-i ríghe
Flann mac Aedhaccain abb Glinne Dá Locha
Maol Ceallaigh mac Aedha comharba Ailbhe Imligh
Colmán mac Conghail comharba Mo Laisi Daimhinsi
Diarmaitt ancoire Glinne Dá Locha
Maol Coluim Ua Canannáin tighearna Ceneoil Conaill d'écc
Maol Fothartaigh mac Flaint rí Caisil
Muiredhach ua Lachtnáin tighearna Teathbha d'écc
Eochaidh tighearna Locha Cál
Maol Sinchill mac Duibhcinn flaith Ua m-Briuin Cualann d'ég
Cobhlach Ferghail mic Airt for Loch Cé
Guin Coirpre Finn h-ui Bruadair & a mheic .i. Aodh
Riaccán mac Fiannacta ui Lorcáin d'ég
Mael Sechlainn mac Aimhirgin tighearna Ua Failghe d'ég
Maidhm ria t-Tuathal mac n-Ughaire for Uibh Ceinnsealaigh in ro marbhadh sochaidhe
Slóigheadh la Domhnall mac Muirchertaigh go Laighnibh go ro indrestar Magh Life & na Coimne go Dún Salach
Annal Aois Criost naoi c-céd caoga a sé
An dara bliadhain do Domhnall
Flann mac Mochloingsigh comharba Tighearnaigh & Maol Dóith
Tanaidhe mac Uidhir comharba Comhgaill do mharbhadh la Gallaibh
Fiannachta mac Lachtnáin airchinneach Ferna
Aodh mac Ceallaigh comharba Brénainn
Lucchaidh mac Colgan airchinneach Sláine d'écc
Tuathal mac Ugaire rí Laighen d'ég
Niall ua h-Eruilbh do écc
Maidhm for h-Uibh n-Dunchadha & for h-Uibh Foilghe & for Cloinn Cellaigh ag Fiodh Chuilinn .i. for Domhnall mac Lorcáin & for Domhnall mac Maoil Mordha ria n-Uibh Faoláin .i. ria Murchadh mac Finn in ro marbhadh Cernach mac Lorcáin flaith Cloinne Ceallaigh & Naoidhenán ua Domhnaill & sochaidhe oile do shaor-chlannaibh cenmothat-sidhe
Domhnall mac Aenghusa tighearna Ua n-Eathach do écc
Annal Aois Criost naoi c-céd caoga a seacht
An treas bhliadhain do Dhomhnall
Oenghas ua Lapáin epscop Ratha Both
Dubh Dúin comharba Colaim Chille
Martain angcoire comharba Caoimhghin & Maoile Ruain
Maenach mac Corbmaic abb Lis Móir
Maenach airchindech Lothra d'écc
Dubh Da Bhoirend mac Domhnaill rí Caisil d'écc
Domhnall mac Maoil Mordha tighearna Ua Failghe d'écc
Cluain Mic Nóis do orgain lá Mathghamhain mac Ceindéiticch & lá Fiora Mumhan
Losccadh Termainn Chiaráin ó Chrois Áird co Sionaind eitir arbhar & muilnibh an bhliadhain-si
Creach-shluaighedh Insi Eanaigh la Ferghal ua Ruairc & maidhm Maighe Itha dú i t-torchair Aodh mac Flaithbheartaigh righdhomhna Cenel Eoghain
Cathusach .i. ó Dhruim Torraidh mac Doiligein comhorba Patraicc sui-espucc Gaoidhel d'écc
Annal Aois Criost naoi c-céd caoga a h-ocht
An cethramhadh bliadhain do Dhomhnall
Dubh Dúin ua Steafáin comharba Colaim Cille
Cathmhogh abb Liss Móir & epscop Corcaighe d'écc
Carlus mac Cuind mic Donnchaidh do mharbhadh lá Nortmannaibh
Ferghal mac Augráin tighearna Laoighisi Rétae d'ég
Faolán mac Ferghaile tanaisi Laoighisi Retae do mharbhadh
Slóigheadh la Domhnall mac Muirchertaigh co Dál n-Araidhe co t-tucc a n-giallu
Fer Gráidh mac Cléirigh tánaisi Caisil do écc
Donnchadh mac Lorcáin mic Cathail do ghuin h-i t-tír Ua c-Ceinnselaigh
Faifne Fili primh-éicces Laighen d'écc
Fínshnecta ua Cuill file Mumhan d'écc
Annal Aois Criost naoi c-céd caoga a naoi
An cúicceadh bliadhain do Dhomhnall
Conaing ua Domhnalláin airchindech Clochair Mac n-Daimheni
Donnchadh mac Aurchadha tighearna Ua Briuin Seóla d'écc
Fear Gráidh mac Cléirigh rí Caisil d'écc
Foghartach mac Ciarmhaic do mharbhadh i meabhail
Ualgharcc tighearna Dartraighe do mharbhadh
Soighet teineadh do thecht iar fut Laighen aniardhes co ro mharbh míle do dhaoinibh & alltoibh co n-icce Ath Cliath
Niall mac Aodha mic Eochaccáin rí Uladh d'écc
Annal Aois Criost naoi c-céd seascca
An seiseadh bliadhain do Dhomhnall
Slóighedh lá Flaithbheartach mac Conchobhair la tighearna Oiligh i n-Dál n-Araidhe go ro indir Condere co n-astairthetar Ulaidh co ro marbhadh Flaithbheartach & a dá bhráthair Tadhg & Conn & sochaidhe oile imaille friú
Aonghas ua Maol Doraidh tighearna Cenél c-Conaill do mharbhadh lá Cenél Conaill budhdéissin
Eoghan mac Muiredhaigh do mharbhadh lá h-Uibh Fáilghe
Murchadh mac Aodha tighearna Ua Máine Connacht d'écc
Mughron ua Maol Mhuaidh tighearna Fear c-Cell d'écc
Cluain Mic Nóis d'orgain d'Osraighibh
Inis Mór for Loch Ribh do ghabháil do Murchadh ua Chellaigh for Cheallach mac Ruairc tighearna Fear Cúl .i. tighearna Síl Ronáin co ruccadh cona chobhlach i Tir Maine i n-erghabhail
Cobhlach Fear Mumhan iar Sionaind co ro indirset Termann Ciaráin ón Inbhior siar
Ro gabhsat muintir Domhnaill mic Dúnchadha ina n-diaidh co farccaibhset Fir Mumhan a c-cobhlach leó & do marbhadh drong mhór díobh iar b-faccbháil a long
Muirchertach mac Ecnecháin mic Dálaigh d'écc
Slóighedh lá h-Uibh Néll isin Mumhain co n-dergenset oirccne mara .i. mora
Ferghal ua Ruairc do fhásucchadh Mídhe
Tene saighnéin do mharbhadh na n-géisi & na c-cadhan i n-Airther Life
Loinges meic Amhlaiph & na Ladgmainn do theacht i n-Erinn co ro ortatar Conaille & Ettar co h-Inis Mic Nessáin co n-dechatar na Ladgmainn iarttain co Fioraibh Mumhan do dhíoghail a m-bráthar .i. Oin co ro ortattar Insi Doimhle & Uí Liatháin co ro loitsiot Liss Mór & Corcach & co n-dernsat ulca imdha archena
Tiaghtar iarttain in h-Uibh Liatháin co t-tarraidh forra Maol Cluiche ua Maol Eittind co ro la a n-ár .i. cúicc sesccat ar trí céd cona ternodar díbh acht lucht tri long
Creach la mac Amhlaibh a h-Inis Mac Nesain co Brettain & co Moin Conáinn
Creach la Sittriucc Cam do mhuir co h-Uibh c-Colgan co t-tarraidh Amhlaibh co n-Gallaibh Atha Cliath & co l-Laighnibh & coru bhaidh Amhlaibh do shaighit trena shliasait co raeimhidh for Sitriucc c-Cam co n-erla ina longaibh iar n-ár a mhuintire
Buadhach mac Corbmaic & Donnchadh mac Cinn Faolaidh do mharbhadh la h-Eoghanachtaibh i n-aen-mí
Dunchadh mac Laeghaire tighearna Fernmhaighe d'écc
Slóigheadh lá Domhnall ua Néill for cuairt Ereann co raibhe trí trath occ Ráith Ettain
Annal Aois Criost naoi c-céd seascca a h-aon
An sechtmhadh bliadhain do Dhomhnall
Fothadh mac Brain scribhnidh & espucc Insi Alban
Cosccrach mac Dúnacáin sui-epscop & airchinnech Insi Cain Degha
Cathal mac Corbmaic sui-espucc Cluana Fearta Brénaint d'écc
Anaile scribhnidh Doimh Liacc Cianáin d'écc iar sendataidh
Dubhtach Disirt Chiaráin Caoncomhrac mac Curáin sui-epscop & abb Cluana h-Eoais d'écc
Ní nemh-ghnath do dhénamh lasin rígh Domhnall mac Muirchertaigh .i. longa do breith dar Dabhall tar Sliabh Fuait co Loch n-Aindind co ro h-oirccedh oiléna an locha lais
Ecnech mac Dálaigh tighearna Oirghiall & a mac .i. Dubh Dara do mharbhadh la a bhráthair lá Murchadh & ro dioghladh ó Dhia fair an gníomh-sin uair ro marbhadh-somh iar n-aimsir la h-Ua c-Canannáin
Ua Canannáin do bhreith longais lais for Lochaibh Eirne go ro h-oircceadh oiléna an locha lais
Maidhm ria Fearghal ua Ruairc rí Connacht for Muimhnechaibh for Sionnaind .i. maidhm na Catinchi ettir Cluain Ferta & Cluain Mic Nóis & Dal Cais do orccain lais iarsin arar Mathgamhain mac Ceinneittigh ria f-Ferghal ua Ruairc dú i t-torchair tri h-ui Lorcáin & secht fichet impu
Donnchadh mac Ceallacháin rí Caisil do ghuin óna bráthair féissin
Ferghal mac Ceallaigh do écc h-i Saighir iar b-pennainn
Annal Aois Criost naoi c-céd seascca a dó
An t-ochtmhadh bliadhain do Dhomhnall
Dubh Scúile mac Cionaedha comharba Cholaim Chille
Suibhni mac Niamhain abb Mughna d'ég
Suibhne mac Segonáin espucc & riaghloir Cilli Cuilind d'écc
Finghin sui-epscop Dúin Lethghlaisi Corpmac espucc Tamhlachta d'ég
Colmán mac Cobradh fer leighinn Cilli Dara
Muiriond inghen mic Colmáin banabb Cilli Dara d'ég
Maol Ruanaidh mac Floinn mic Eccneacháin & a mhac do mharbhadh lá Cloind Fianghusa
Furadhrán mac Bece tighearna Derlais do mharbhadh la Cenel Eoghain
Muircheartach mac Conghalaigh mic Maoil Mithigh ríoghdhamhna Ereann do mharbhadh lá Domhnall mac Conghalaigh
Ceall Dara do arccain lá Gallaibh & broid mhór do sruithibh & do cléirchibh do ghabháil dóibh ann & Niall ua h-Eruilbh dia f-fuascladh
Lán an toighe móir Sanct Brighde & lán an dérthighe as eadh do-ruaichill Niall díobh lia a argad budhdéin
Muirchertach h-Ua Canannáin tighearna Cenél Conuill do mharbhadh lá a deirbhfine
Maidhm an Bhealaigh re f-Ferghal h-ua Ruairc for Feraibh Tethbha du i t-torchair Domhnall mac Muirecáin
Maidhm for Amhlaibh mac Sitriucca .i. oc Inis Teoc ré n-Osraighibh dú i t-torcrattar íli do Ghallaibh im Batbarr mac Nirae
Coirpre ua Guaire cenn féli Laighen d'écc
Aois Criost naoi c-céd sescca a trí
An nomhadh bliadhain do Dhomhnall
Dunchadh mac Ceallaigh epscop & ab Tíre Dá Ghlas
Colmán abb Disirt Diarmatta d'écc
Iosep comharba Mic Neisi & Colmáin Eala
Cionaodh mac Maoil Chiaráin abb Lis Móir Mo Chuda
Gebhennach mac Cathail abb Insi Cáthaigh d'écc
Slóigheadh lá Domhnall ua Néill co ro oircc Connachta & c-co t-tucc gialla ó h-ua Ruairc
Aodh mac Maoil Mithigh d'écc ina oilithre
Caomhclud righ lá h-Uibh c-Ceinnselaigh .i. Domhnall mac Cellaigh a n-ionadh Donnchadha mic Taidhcc
Gorta díofhulaing i n-Erinn co renadh an t-athair a mhac & a inghen ar bhiadh
Annal Aois Criost naoi ccéd seascca a cethair
An deachmhadh bliadhain do Dhomhnall
Corbmac ua Cilléne comharba Ciaráin epscop & eccnaidh cian-aosda do Uibh Fiachrach Aidhne a chenél d'écc
Fínghin angcoire & epscop Ia d'écc
Crunnmhael abb Bec h-Ereann epscop & fer leighind Tamhlachta do bhádhadh occ Tóchar Eachdhach
Artacan ua Manchan fer leighind Glinne Da Locha d'écc
Dubh Da Bhoirenn sui-epscop Maighe Bregh & comharba Buite d'ég sui egna Laighen eside
Maidhm ria c-Comhaltán ua Clérigh .i. tighearna Ua Fiachrach Aidhne & ria Maol Sechlainn mac Arcdai for Fherghal ua Ruairc du i farcabhtha secht céd im Toichleach ua n-Gadhra tighearna Luighne Deisceirt
Ceallach mac Faoláin rí Laighen d'écc
Donnchadh mac Tuathail rioghdhamhna Laighen
Faolán mac Corbmaic tighearna na n-Deise Mumhan
Maol Maire inghen Néll mic Aodha d'écc
Ferghal ua Ruairc rí Connacht do mharbhadh lá Domhnall mac Conghalaigh tighearna Breacch & Cnoghbha
Annal Aois Criost naoi c-céd sescca a cúicc
An t-aonmhadh bliadhain décc do Dhomhnall
Ailill mac Maenaigh epscop Suird & Luscan
Daniel epscop Leithghlinne
Flann mac Aenghusa abb Lainde Léire
Cairpre mac Laidhgnén abb Ferna Móire & Tighe Moling
Cond mac Corcrain abb Mungairde & cend Mumhan uile
Conchobhar fer leighinn Cille Dara d'écc
Dubh Scuile ua Mancháin anchoiri & cend riaghla Glinne Dá Locha d'ég
Muireadhach mac Faoláin abb Cille Dara & ríoghdhamhna Laighean do mharbhadh lá h-Amhlaoiph tighearna Gall & la Cerbhall mac Lorcáin
Gormghiolla mac Cenndubhain aird-seacnabb Cluana h-Eidhneach do marbhadh la h-Osraighibh
Cath Formaoile oc Raith Bicc ria Cenel Eoghain for Chenél Conaill dú i t-torchair Maoil íosa Ua Canannáin tighearna Cenél Conaill & Murchertach ua Taidhg ríoghdhamhna Connacht go sochaidhib aile amaille Aodh ua h-Aitidhe rí Ua n-Eathach Cobha do mharbhadh la a chenél féisin
Cearbhall mac Lorcáin ríoghdhamhna Laighen do mharbhadh lá Domhnall tighearna Bregh
Mathghamhain mac Cindeittigh rí Caisil do argain Luimnigh & dia losccadh
Tighernach mac Ruairc tighearna Cairrge Brachaidh d'écc
Cath-raoineadh ria Mathghamhain mac Cindeidigh for Gallaibh Luimnigh dú in ro ladh ar Gall & ro loiscc a loinges forru & ro oircc Inis Ubtáin & ro marbhadh Maol Ruanaidh mac Flaind tanaisi Osraidhe i frithghuin occ indradh an dúine
Sloigheadh la Mathghamhain go Sciadh ind Eccis go t-tucc gialla Mumhan lais da thaigh & go ro indarb mac Brain tigerna Deasmhumhan
Sluagh Gall Atha Cliath & Laighen i m-Breghaibh co ro indairset Bregha & ro gonadh ann Cerbhall mac Lorcáin ríoghdhamhna Laighen co n-erbailt iaromh
Sluaighedh lá Murchadh mac Find rí Laighen i n-Osraighibh go ro ainis ceteora aidche ann iar n-indradh Raighne co rug Mathghamhain co b-Feraibh Mumhan fair & na Deisi & Osraighe ó Ath Buana co Commur & terna Murchadh iomlán uadhaibh gan ech gan duine d'fagbáil
Caemhcludh abbadh i n-Ard Macha .i. Dubh Da Lethe i n-ionadh Muiredhaigh ó Sliabh Cuillenn
Annal Aois Criost naoi c-céd seascca a sé
An dara bliadhain décc do Domhnall
Ceallach ua Banáin comharba Comhghaill
Muiredhach .i. dalta Maonaigh comharba Caindigh
Erc ua Suailen epscop no abb Tamhlachta
Connmac mac Aindirraidh comharba Ulltáin & sacart Cenannsa d'écc
Sloighedh la Domhnall ua Néill co Laighnibh co ros-indir o Bherbha siar go fairrge & do-bert bóromha mhór lais & do-rad forbhais for Ghallaibh & for Laighnibh co cenn da mhíos
As don chur-sin torchair Fionn mac Goirmghiolla Dunghal mac Dúnghaile I Riagáin & Ronán mac Bruadair mic Duibhgiolla & aroile saor-chlanna do Laighnibh amaille Maol Mordha mac Finn ríoghdhámhna Laighen do ghuin
Ruaidhri mac Maol Martain tigherna Fothart do mharbhadh
Flaithbhertach ua Muiredhaigh tigherna Ua n-Echdhach d'écc
Muiredhach mac Ferghasa comhorba Patraicc d'écc
Cathasach mac Murchadhain epscop Arda Macha d'écc
Annal Aois Criost naoi c-céd sescca a secht
An treas bhliadhain decc do Domhnall
Maol Findein mac Uchtain epscop Cenannsa comharba Ulltain & Cairnigh
Eoghan Ua Cléirigh epscop Connacht
Maol Gorm mac Maoil Cheallaigh abb Insi Cealtra
Donnchadh mac Cathláin abb Cille Mic Duach d'écc
Muireccen abb Disirt Diarmata do écc
Aonghas ua Robhartaigh ancoire Dhoire Chalgaigh
Cionaedh ua Cathmhaoil airchinnech Dhoire Chalgaigh d'écc in aen-mí
Beollán mac Ciarmhaic tigherna Locha Gabhar d'écc
Tresach mac Maile Muine tigherna Ua c-Conaill Gabhra do mharbhadh
Mes díomhór co t-tabhairthi ocht m-builcc a bun aon-chroinn
Slóicchedh la Murchadh mac Find go Laighnibh i n-Osraighibh co rabhatar cóicc oidhche innte co t-tarraidh Mathghamhain mac Ceinnéittigh co Feraibh Mumhan na dá Ele na Déisi & Íomhar Phuirt Láirge co n-Gallaibh & Osraighe imo rígh co ro loiscceadh la Murchadh Dún Ua t-Tochmairc ar eiccen co t-tudhchatar uaidh fiadh shúilibh cen duine cen ech d'fágbháil
Sloicchedh lá Mathghamhain mac Cinnéittigh i n-Desmhumhain co ro an teóra h-oidhce i c-Corcaigh co t-tucc gialla Desmhumhan lais
Orgain Cenannsa lá Sitriucc mac Amhlaibh tigherna Gall & la Murchadh mac Finn rí Laighen conus-tarraidh Domhnall ua Néill rí Ereann & co raeimhidh forra
Aodh Allán mac Ferghaile tigherna Osraighe & Echtighern mac Eitigh tigherna na c-Comann d'écc
Annal Aois Criost naoi c-céd sescca a h-ocht
An cethramhadh bliadhain décc do Dhomhnall
Ceanannus do orgain do Amhlaibh Cuarán co n-Gallaibh & Laighnibh co rucc boraimhe mhór lais & go b-farccaibh sochaidhe dia mhuintir im Breasal mac n-Ailella & ro bhris maidhm for Uibh Nell occ Ard Maelchon
Maidm for Ualgarcc ua Ruairc ria c-Concobhar mac Taidhg in ro marbhadh Ualgharcc co sochaidhibh oile araon ris im Duibhghiolla .i. mac Laidhgnein
Slóicchedh lá rígh n-Uladh lá h-Artghal mac Madudhain go Gallaibh go ro oircc Condere forra & co farccbhadh ár cend lais
Orgain Lughmaidh & Droma Inescclainn lá Muirchertach mac Domhnaill .i. mac righ Ereann lá righ n-Ailigh for Gallaibh in ro marbhadh ile
Orccain Mainistreach Buithe & Lainne Lére lá Domhnall lá rígh Ereann for Ghallaibh & ro loiscceadh caocca ar trí céd in aon-tigh lais dibh
Praindteach Lainne Léire do losccadh lá Domhnall mac Murchadha & ceithri céd do dhul do ghuin & do losccadh ann eittir fhiora & mná
Lughmhadh & Druim Inesgluinn do argain lá Glún Illar .i. lá Murchadh ua Flaithbheartaigh
Annal Aois Criost naoi c-céd sescca a naoi
An cúicceadh bliadhain décc do Dhomhnall
Tuathal comharba Chiaráin epscop & abb Cluana Mic Nóis d'écc
Maenach epscop Cluana Mic Nóis
Finnguine ua Fiachrach abb Tighe Mocua
Maol Samhna comharba Caindigh d'écc
Ceallach ua Nuadhait do mharbhadh do Ghallaibh i n-doras a phroinntighe
Domhnall ua Néill an rí do ionnarbadh a Midhe tar Sliabh Fuaid fotuaidh lá Cloinn Colmáin conadh dó ro ráidheadh Ní má-cualamar an guth flaith Temhra do cumscughadh tearca n-etha iomatt feoir fo-tirfe aiccnedh n-aiccbheoil
Sloighedh lá Domhnall ua Néill iaramh co n-occaib an Tuaisceirt .i. co c-Conall & Eoghan go Fiora Mídhe & co Gallaibh go ro oircc a n-uile dhúine & longporta & co ro h-oircceadh Uibh Failghe & Fotharta lais & ro dhíoghail forra don chur-sin a b-frithbheart fris uair do-roine longport cecha tuaithe i Midhe o tá Sionainn co Bealach n-Dúin
Goill Luimnigh do ionnarbadh a h-Inis Ubhdáin lá Mathghamhain mac Cinnéittigh ghréin cudrama do fhaiccsin i n-aird mhedhon laoi
Annal Aois Criost naoi c-céd seachtmodha
An seiseadh bliadhain décc do Dhomhnall
Crundmhaol comharba Caoimhghin d'écc
Muiredhach ua Concobhair epscop & comharba Fionntain Cluana h-Eidhnech
Cathasach mac Fearccusa comharba Dúin d'écc
Foghartach mac Néill uí Tholaircc do mharbhadh la Domhnall mac Conghalaigh tria mheabhail
Murchadh mac Find rí Laighen do mharbhadh lá Domhnallc-Claon mac Lorcáin iar c-comh-ol & comh-thomhailt dóibh
As do bhliadhain a bháis do ráidheadh Do bliadhnaibh sechtmogat naoi c-céd ó ghein Críost ní bec an béd airdrí Laighen lá na línd co bás Murchadha mic Finn
Geibhennach mac Diarmata tighearna Ciarraighe d'écc
Slóighedh lá Mathghamhain mac Ceinneittigh i c-Ciarraighe co ro toghlastair dúine imdha im Dhún na Fithrech
Madadhán mac Brain do marbhadh lá mac Brain
Finn mac Brain do mharbhadh lá Ceallach mac Domhnaill mic Finn mic Maoil Mordha tigherna Ua f-Faeláin
Cluain Ioraird Fobhar Lann Eala & Disert Tola do losccadh & do argain lá Domhnall mac Murchadha
Annal Aois Criost naoi c-céd sechtmodha a h-aon
An sechtmhadh bliadhain décc do Dhomhnall
Dunchadh dalta Diarmada saoi & epscop & ollamh Osraighe d'écc
Maol Maire abb Dearmhaighe do bhádhadh i n-Eas Ruaidh
Becán .i. mac Lactnáin comharba Findein .i. Cluana h-Iraird epscop
Ailill mac Ind Laighnigh abb Glinne Dá Locha d'écc
Cionaedh in Derthaighe ancoiri Cluana Ferta d'écc
Finachta ua Flaithriu abb Tíre Dá Ghlas
Conchobhar mac Taidhg an Tuir rí Connacht d'écc
Cath Ceisi Corainn eitir Murchadh ua Flaithbheartaigh .i. Glún Illar rí Ailigh & Cathal mac Taidhg rí Connacht dú i t-torchair Cathal feissin & Geibhendach mac Aodha tigherna Ua Maine & Tadhcc mac Muirchertaigh toiseach Ua n-Diarmada & Murchadh mac Floinn mic Glethneacháin taoiseach Cloinne Murchadha & Serridh ua Flaithbhertaigh go líon dírímhe imaille friú & Murchadh d'ionnradh Connacht go léir iarttain
Annal Aois Criost naoi c-céd seachtmodha a dó
An t-ochtmhadh bliadhain décc do Dhomhnall
Maol Bríghde mac Cathasaigh epscop & abb Droma Móir Mo Cholmócc
Diarmaitt mac Dochartaigh abb Daimhinsi d'écc
Coirpre ua Corra comharba Caeimhghin
Roithechtach airchinneach Cúile Raithin anchoiri & eccnaidh
Coirpre mac Echtighern comharba Cluana Móir M'Aedócc d'écc
Murchadh ua Flaithbhertaigh do dhol for creich h-i c-Cenel Conaill co t-tuc gabháil mhór cona tarraidh i armóirecht go ro gonadh Murchadh .i. tigherna Oiligh co n-erbailt di iaromh oc Dún Cloitighe iar c-comain & aithrícche
Donnchadh Find .i. mac Aedha tighearna Midhe do mharbhadh la h-Aghda mac Duibhcind mic Tadgain tigherna Tethbha
Maidhm oile ria n-Osraighibh for Uibh Ceindsealaig i t-torchair Domhnall mac Ceallaigh
Finsneachta mac Cionaedha tigherna Fortuath Laighen d'écc ar Osraighe i n-Iarthar Liphi h-i torcrattar fiche cet im trí fichit óigtighern im Diarmait mac n-Donnchadha tanaisi Osraighe & im Echthigern ua Luanaigh tigherna an Fhochla conadh dó ro ráidheadh Naoi céd a dó sechtmoghat bliadhna bá buaidh cen aebhthai o Criost co h-ár n-Osairghi in n-Iarthar Liphi laochdha
Leosait sluaigh Ui Muirithaigh ní mer an ti not-rímhi im trí fichte óctighern fichit cet nó dí mhíli ar Ua c-Ceinnsealaigh dna i n-Osraighibh i torchair Domhnall mac Ceallaigh tighearna Ua Ceinnselaigh go sochaidhibh oile
Orgain Inse Cáthaigh do Mhaghnus mac Arailt co l-Lagmannaibh na n-Innsedh imbi & Iomar ticchearna Gall Luimnigh do brith esti & sárughadh Senáin imbi
Muirchertach mac Aodha mic Flainn ui Maoil Seachlainn rí Midhe do mharbhadh lá Domhnall mac Conghalaigh
Aois Criost naoi c-céd seachtmodha a trí
An nomhadh bliadhain décc do Dhomhnall
Foghartach abb Daire Calgaigh d'écc
Artghal mac Coscracháin comhorba Comhghaill & Finnéin d'écc iar n-deighbhethaidh cian-aosda
Feardalach abb Reachrainne do mharbhadh lá Gallaibh
Cionaodh ua h-Artagáin primh-égeas Ereann ina aimsir d'ég
Ceallach mac Domhnaill tigherna Ua Faoláin do mharbhadh lá Broen mac Murchadha
Muireadhach mac Donnchaidh mic Cellaigh tanaisi Osraighe d'ég
Imarcraidh fleochaidh gur ro millit toirthe
Dubh Dá Leithe comhorba Pátraicc for cuairt Mumhan co t-tucc a reir
Annal Aois Criost naoi c-céd sechtmodha a cethair
An fichetmhadh bliadhain do Dhomhnall
Conaing mac Fionain abb Condeir & Lainde Eala d'écc
Sédna ua Démáin abb Naendroma do losccadh ina thigh fein
Donnchadh mac Ceallaigh tigherna Osraighe d'écc
Domhnall mac Conghalaigh tigherna Bregh d'écc
As dó bo h-ainm Triubhus Fliuch
Tadhg ua Ruadhrach tigherna Cianachta do mharbhadh i n-Ultaibh
Giolla Colaim Ua Canandáin tigherna Ceneóil Conaill do thiachtain for creich i n-Uibh Failghe co fargaibh tigherna Choirpre Móir isa lurcc .i. Fearghal mac Foghartaigh
Dunchadh ua Braoin comharba Ciaráin Cluana Mic Nóis do dhul dia oilithre co h-Ard Macha
Mathghamhain mac Cindéidigh áirdrí Mumhan uile do erghabháil do Dhonnabhan mac Cathail tigherna Ua Fidhgeinte tria thangnacht co tarat do Maol Mhuaidh mac Brain tigherna Desmumhan conid ro mharbhsaidhe dar erthach naomh & fíreon
Annal Aois Criost naoi c-céd seachtmodha a cúicc
An t-aonmhadh bliadhain fichet do Dhomhnall
Gormghal comhorba Tolai
Conaing mac Catháin abb Ferna
Noemhán Insi Cathaicch d'écc
Muirchertach mac Domhnaill uí Néill & Conghalach mac Domhnaill mic Conghalaigh dá ríoghdhamhna Ereann do marbhadh la h-Amhlaoibh mac Sitriucca
Giolla Colaim Ua Canandáin tigherna Céneoil c-Conaill do mharbhadh lásan rígh Domhnall ua Néill
Maol Ruanaidh Got ua Maoilechlainn rioghdhamhna Temhrach do mharbhadh a meabhail
Inis Cáthaigh do shárughadh do Bhrian mac Cinneidigh for Ghallaibh Luimnigh im Iomhar cona dhá mhac .i. Amhlaoibh & Duibhcend
Brian caogad bliadhain d'aois an tan-sin
Seachnasach mac h-Iruaidh tigherna Eile do mharbhadh
Annal Aois Criost naoi c-céd seachtmodha a sé
An dara bliadhain fichet do Dhomnall
Fiachra ua h-Artacáin abb Ia Choluim Chille
Maonach mac Muiredhaigh abb Droma Inesclainn d'écc
Cath Bealaigh Leachta eittir Bhrian mac Cindeidigh & Maol Mhuaidh tigherna Desmhumhan & torchair Maol Mhuaidh and & ar Fer Mumhan
Cath Biothlainne for Laighnibh ria n-Gallaibh Atha Cliath i t-torchair rí Laighen .i. Augaire mac Tuathail & Muiredhach mac Riain tigherna Ua Ceinnsealaigh & Conghalach mac Flaind tigherna Leighe & Rechet go sochaidhibh iomdha amaille friú
Cath-raoineadh long occ Lochaibh Eirne ria n-Airghiallaibh for Chenel Conaill dú i torchrattar ile im Niall Ua Chanannán & im ua Conghalaigh & mac Murchadha Glúnillar & aroile saor-chlanna
Comhaltán Ua Cléirigh tighearna Ua Fiacrach Aidhne d'écc
Cath Cille Móna ria n-Domhnall mac Conghalaigh & ria n-Amhlaoibh for Domhnall ua Néll forsan righ dú a t-torchair Ardghal mac Madudháin rí Uladh
Donnaccán mac Maoil Muire & Cionaodh mac Croinghille tigherna Conaille co n-druing móir cenmothát-somh
Cath-raoineadh ria m-Brian mac Ceinnéittigh for Gallaibh Luimnigh & for Donnabhán mac Cathail tigherna Ua Fidhgeinnte dú i t-torcratar Goill Luimnigh & in ro ladh a n-ár
Annal Aois Criost naoi c-céd sechtmodha a seacht
An treas bliadhain fichet do Dhomhnall
Corbmac h-ua Maeil Beraigh abb Glinne Fuaid d'écc
Flant mac Maoil Mhichil fear leighinn Cluana Mic Nois epscop & airchindeach Cluana Deochra
Flantt mac Mhaol M'Oedhócc airchindeach Glinne h-Uissen Cathasach airchindeach Eaccailsi Bicce Cluana Mic Nóis
Muirend inghen Chonghalaigh banabb Cille Dara d'écc
Conchobhar mac Find tigherna Ua Failge d'écc
Domhnall Claon rí Laighen do erghabháil do Ghallaibh Atha Cliath
Lethlobhar ua Fiachna tighearna Dál Araidhe do mharbhadh Dara do orgain do Ghallaibh
Annal Aois Criost naoi c-céd seachtmodha a h-ocht
Mucchróin abb Iae scribhnidh & epscop saoi na t-Tri Rand
Rumand ua h-Aedhaccáin abb Cluana h-Eoais d'écc
Cath Temhra ria Maoil Seclaind mac Domhnaill for Ghallaibh Atha Cliath & na n-Indsedh for macaibh Amhlaoibh an t-sainriudh du i t-torcrattar ile im Raghnall mac Amhlaoibh ríoghdhamhna Gall & im Chonamhail mic Gilli Airri & saerlabhraid Atha Cliath & ro ladh dearg-ár Gall imaille friú
Torcratar bheós h-i frithghuin an catha Braon mac Murchadha rioghdhamhna Laighen & Conghalach mac Flainn tigherna Gaileng & a mac .i. Maolán Fiachna & Cú Dúilich dá mhac Dubhlaich dá tigherna Fear Tulach & Lachtnán tigherna Mughdhorn Maighen
Co n-deachaidh Amhlaoiph iaromh tar muir co n-erbail i n-I Colaim Cille
Iar m-beith ceithre bliadhna fichet i righe uas Erinn do Domhnall mac Muirchertaigh na g-Cochall Crocenn mac Néill Glúnduibh at-bail i n-Ard Macha iar m-buaidh n-aithrighe
As dia chuimhniucchadh-sidhe ro ráidh Dubh Dá Lethe O ghenair mac Dé ní brécc a h-ocht seacht n-deich is naoi c-céd co bás Mughroin mortais rainn comharba cadlai Colaim
Gus an c-cath i t-Temhraigh thailc in ro dáiledh crú dar cailc i n-gaota Gaeidhil is Goill lá Mael saer-bladhach Seachloinn
Go h-éitsecht Domhnaill i Néilllordship i n-Ard Macha mórdha géill ard-fhlaith Ereann éirnedh groigh for druim domhain ní ad-genair
Cath edir Ultoibh & Dal n-Araidhe a t-torchoir rí an Chóiccidh .i. Aodh mac Loingsich go sochaidhibh ele lá h-Eochaidh mac Ardgair
Dubhghall mac Donnchadha tanaisi Ailigh do mharbhadh lá Muiredhach mac Flainn lá a bhráthair & Muiredhach féisin do mharbhadh laa chenél ria c-cionn mís a c-cionaidh Dubhghaill
Tighernán ua Maol Doraidh tighearna Cenél Conaill do mharbhadh
Dunghal mac Donnchadha tanaisi Osraighe d'écc
Annal Aois Criost naoi c-cétt sechtmodha a naoi
An céd-bhliadhain do Mhaolsechlainn Mhor mac Domhnaill mic Donnchadha mic Flainn mic Maoil Sechlainn os Erinn i righe
Faolán mac Coellaidhe suí-epscop & abb Imleacha Iubhair
Murchadh mac Riatai abb Rossa Comain & prioir Cluana Mic Nóis d'ég
Agda mac Duibhcind tigherna Teathbha d'écc i n-Iomdhaidh Ciaráin iar n-deigh-bheathaigh
Amhlaoibh mac Siotriocca aird-tigherna Gall Atha Cliath do dhol co h-I dia oilithre & a écc innte iar pennaind & deigh-bheithaidh
Mór-shloighedh la Maol Sechlainn mac Domhnaill rí Ereann & lá h-Eochaidh mac Ardghair rí Uladh go Gullu Atha Cliath co t-tardsat forbhais trí lá & trí n-oidhche forra co t-tuccsat gialla Ereann ass im Domhnall Claon rí Laighen & im aidire Ua Néill archena
Fiche céd líon na n-giall la taobh seót & maoine & la saoire Ua Néill ó Sionainn co muir cen cáin cen cobach
As annsin tra fo-ruaccart Maoil Sechlainn féissin in eassgaire n-airdeirc dia n-érbairt ‘Cech aen do Gaoidhealaibh fil h-i c-crich Gall i n-daeire & dochraide taed as dia thír fodhesin frí sidh & fri subha’
Ba sí broid Baibeloin na h-Ereann an bhroid h-isin co ro saoradh iat lá Maol Sechlaind & ba tanaisi broitte iffrinn bheos
Annal Aois Criost naoi c-céd ochtmodha
An dara bliadhain do Mhaoil Sechlainn
Anmchadh epscop Cille Dara do chríochnucchadh a deigh-bhethaidh isin cenntar iar sendataidh
Eoghan ua Catháin abb Cluana Fearta Brénaind
Sionach mac Murthuilen abb Bendchair
Cleirchein mac Donnghaile comharba Fechene
Conaing ua Flannagáin fos-airchindech Arda Macha
Rothechtach Daimhinsi saccart d'écc
Domhnall ua h-Ateidh tigherna Ua n-Eathach & Loingseach mac Foghartaigh taoisech Ua Nialláin do chomhthuitim fria aroile
Donnghal mac Duibhríghe abb Fedha Dúin d'écc
Annal Aois Criost naoi c-céd ochtmodha a h-aon
An treas bhliadhain do Maoil Sechlainn
Muiredhach mac Ruadhrach comharba Féchin
Bruadar mac Eichthighern tigherna Ua c-Ceinnsealaigh d'écc
Archu mac Néill ríoghdhamhna Uladh do mharbhadh lá a bhraithribh
Aodh ua Dubhda tigherna Tuaisgeirt Condacht d'écc
Flaithbertach abb Leithghlinne do écc
Ailell dalta Dúnchadha do écc
Dal c-Cais d'orccain do Maol Sechlainn mac Domhnaill & bile Aonaigh Maighe h-Adhar do thesccadh iarna tochailt a talmhain cona frémaibh
Orgain Cille Dara la h-Iomhar Puirt Láirge
Indredh Osraighe lá Brian mac Ceinnéittigh
Giolla Caoimhghin do dhalladh la Domhnall mac Lorcáin
Annal Aois Criost naoi c-céd ochtmodha a dó
An cethramhadh bliadhain do Mhaoil Seachlainn
Corbmac mac Maoil Chiarain comharba Mochta
Aedh ua Mothrain comharba Dá Sincheall
Muiredhach mac Muireccáin prioir Arda Macha d'écc
Cath-raoineadh ria Maoil Seachlainn mac Domhnaill & ria n-Gluin Iarnd mac Amhlaoibh .i. mac máthar Maoileachlainn for Domhnall c-Claon & for Iomhar Phuirt Láirge dú i t-torchratar ile eittir bádhadh & marbhadh im Ghiolla Pháttraicc mac Iomhair & sochaidhe ele immaille fris
Indredh & orgain Laighen lá Maoil Seachlainn go muir
Glenn Da Locha do orccain do Ghallaibh Atha Cliath
Giolla Pátraicc do orgain Leithghlinne co t-taratt mainchine a dhá mac do Mo Laisi & aithrechus ann go brath
Giolla Phátraicc do erghabháil dho Brian mac Ceinnéittigh
Aois Criost naoi c-céd ochtmodha a trí
An cúicceadh bliadhain do Mhaoil Sechlainn
Uissine ua Lapáin airchindeach Daire Calggaigh
Muiredhach ua Flannaccáin fear leighinn Arda Macha d'écc
Domhnall Claon do mharbhadh lá h-Aodh mac Echthighern do Uibh c-Ceinnsealaigh & Fiachra mac Finshneachta flaith Forthuath Laighen & Maol Mithigh mac Gairbheith bheos tre thangnacht
Lochlaint tigherna Corca Mo Druadh & Maol Sechlainn mac Cosccraigh d'écc
Trí mic Cearbhaill mic Lorcáin do orgain Termainn Chaoimhghin & a marbhadh a t-triúr ria n-oídhche tria fiortaibh Dé & Caoimhghin
Flaithbhertach ua h-Annluain tigherna Ua Nialláin do mharbhadh a meabhail lá h-Uibh Breasail
Dubh Darach mac Domhnalláin tigherna Dearlais do mharbhadh
Orgain Iarthair Mídhe la Brian mac Ceinneittigh
Aodh ua Dubhda tigherna Thuaisgeirt Connacht uile do écc
Annal Aois Criost naoi c-céd ochtmodha a cethair
An seiseadh bliadhain do Mhaoil Sechlainn
Foghartach ua Conghaile sgribhnidh toghaidhe abb Daimhinsi
Flaithlemh airchinneach Saighre d'écc
Eochaidh mac Soerghasa airchindeach Doimh Liacc Chianáin do mharbhadh
Mael Finnia airchindeach Domhnaigh Páttraicc d'écc
Maoil Sechlainn mac Domhnaill do indredh Connacht & do thoghail a n-innsedh & do mharbhadh a t-toiseach & do-radadh Magh n-Aoi h-i luaithredh lais
Creach fo a la mhodh lá Connachtaibh co Loch n-Aindind co ro loiscceadh Fir Ceall leó & ro mharbhsat tighearna Fear c-Ceall
Fearghal mac Lorcáin tighearna Ceneoil Fiachach do mharbhadh
Diarmaid mac Uathmharáin tighearna Luighne d'écc
Annal Aois Criost naoi g-céd ochtmodha a cúicc
An seachtmhadh bliadain do Mhaoileachlainn
Maol Ciaráin ua Maighne comharba Colaim Chille do dhul i n-derg-mhartra lásna Danaraibh i n-Ath Cliath
Muireadhach mac Flaind comhorba Condlaith d'ég
Fuatach scríne Páttraicc la Maol Sechlainn ó Ath Fir Dhiadh co h-Ath Sighe tria choccadh mic Caireláin
Síth do dhenamh dóibh iarsin & riar Pattraicc ó Mhaoil Seachlainn .i. cuairt Fer Midhe eitir cill & tuaith
Ergnamh gacha dúine ó Mhaol Sechnaill féissin la taobh secht c-cumhal agus a oighrere archeana
Mór inghen Donnchadha mic Ceallaigh bainioghain Ereann d'écc
Muirghes mac Domhnaill tighearna Ua Máine do mharbhadh
Cumuscc mór i n-Ard Macha isin domhnach ria Lughnasadh eitir Uí Eathach & Uí Niallán dú i t-torchair mac Trénfhir mic Celechan & sochaidhe oile
Danair do thoidheacht i nd-airear Dail Riada .i. teora longa
Ro riaghadh & ro mudhaighedh secht fichit díobh iar sraoineadh forra
h-Í Cholaim Chille do arccain do Dhanaraibh oidhche Nodlacc & ro mharbhsat a n-abbaidh & cúicc fir dhécc do sruithibh na cille amaille fris
Cluain Mic Nóis do losccadh aidhche Aíne ria c-Cáisc Móir
Flathrui ua Loingsigh tigherna Dal Araidhe do mharbhadh la a chenél féisin
Sluaighedh la Laighnibh i n-Osraighibh co ro airccset Tuaiscert n-Osraighe & gur ro marbhadh ann Riacán mac Muiredhaigh & mac Cuiliúin
Domhnall mac Amhalgadha tanaisi Uladh d'écc
Annal Aois Criost naoi c-céd ochtmodha a sé
An t-ochtmadh bliadhain do Mhaoileachlainn
Maol Patraicc abb Ruis Cré
Caencomhrac mac Ainbhithe abb Glinne h-Uissen d'ég
Broen ua h-Aedha airchindech Eccailsi Bicce d'écc
Ceallach an naomh-ógh d'écc
Gaoth mhór anacnata go ro thrasccar iol-chumhtaighthe & teghdaisi iomdha im dertigh Lughmaidh & imm oroile cumhtaighthi archena armór forsna Danaraibh ro oirg h-I go ro marbhtha trí fichit & tri chéd díobh tre mhiorbhailibh Dé & Cholaim Chille
Treghat fithnaisi .i. draoidhecht
ó dheamhnaibh i nd-airther Ereann co ro lá ár n-daoine co m-boí for súilibh daoine h-i foillsi
Tosach an bhó-áir mhóir .i. an mhailghairbh anaicnetai na tuidhcidh riamh
Sluaighedh lá Mael Seachlainn i Laighnibhco r-rucc boramha lais
Annal Aois Criost naoi c-céd ochtmodha a seacht
An nomhadh bliadhain do Mhaoil Seachlainn
Dunchadh ua Braoin abb Cluana Mic Nóis egnaidh derscaighthe & angcoire d'écc an xuii Kal
Februari i n-Ard Macha ina ailithre h-í f-foircend teora m-bliadhan décc & no thrialladh for a ais go Cluain gacha bliadhna ticcedh din drong éccsamhail do lucht na cille ar gach n-uair dia iomfosttadh i n-deoidh gacha bliadna coná fríth leó eigin dia fhostadh acht na cethra & ro airissiumh forra bliadhain
As é dan ro thodhiusaigh marbh a bás fo deóidh i n-Erinn
As fair tucc Eochaidh ua Flannagáin saoi seanchasa Ereann an test-si Macha mainbtheath meadrait muaidh psailm-theach a sluagh selbhait naimh ni tarla murcladh a múir dar dúil mar Dúnchadh ua Braoin
Colum airchindeach Corcaighe d'écc & Dubh Da Bhoirend airchindech Boithe Chonais d'écc
Fir Mumhan do tocht i n-arthraighibh for Loch Ribh & Goill Puirt Lairge
Tionóilit Connachtaigh ina n-aghaidh & feachair iomairecc etorra
Torcratar ár mór do Mhuimhneachaibh & do Ghallaibh lá Connachtaibh im Dunlaing mac Duibh Da Bhoirenn ríoghdhamhna Mumhan go sochaidhibh amaille fris
Do-chear Muirghios mac Concobhair ríoghdhamhna Connacht friú h-i friothghuin
Laidhgnén mac Cearbhaill tighearna Fernmhaighe do mharbhadh for lár Trín Arda Macha lá Fearghal mac Conaing tighearna Oiligh & la Cenél Eóghain
Conghalach ua Cuilennáin tigherna Conaille & Ciar Chaille mac Cairelláin tigherna Tuaisceirt Bregh do chomhthuitim fria aroile
Conghal mac Anrudháin tigherna Corcu Duibne d'écc
Annal Aois Criost naoi c-céd ochtmodha a h-ocht
An deachmhadh bliadhain do Mhaoileachlainn
Dunchadh ua Robhacháin comharba Cholaim Chille & Adhamhnáin
Loingseach mac Maoil Patraicc fear leighinn Cluana Mic Nóis
Maol Moghna Ua Cairill airchinnech Dúin Lethglais
Cetfaidh abb Imleacha Iubhair
Mac Leighinn ua Murchadháin airchindeach Chúile Ratháin d'ég
Coirpre mac Riain d'écc
Muiredhach ua Clérigh tigherna Aidhne d'écc
Echmhílidh mac Ronáin tigherna na n-Airther do mharbhadh do Chonaillibh Cerd
Conchobhar mac Domhnaill tigherna Luighne d'écc
Cath Atha Cliath for Ghallaibh riasan righ Maol Sechlainn in ro marbhadh drong dírímhe do Ghallaibh lais & ro gabh forbais an Dúine forra iardáin frí ré fichet oidhche conár ibhset uisce fris-sin acht an sál
Do-bhertsat a oighréir féin dó fá deóidh an c-cein badh rí & uincce óir uatha as gach garrdha gacha h-oidhche Nodlac Mór tria bith-shíor
Eochaidh mac Ardgair rí Uladh do dhol for sluaighedh i c-Cenél n-Eoghain co f-farccaibh ua h-Aitidhe
Dubh Da Leithe comharba Páttraicc do ghabháil comharbais Choluim Chille a comhairle fear n-Ereann & Alban
Gluin Iarn mac Amhlaoibh tigherna Gall do mharbhadh dia mhoghaidh féisin tria meisce
Colbain a ainm an mhoghaidh
Gofraidh mac Arailt tigherna Insi Gall do thuitim lá Dál Riada
Dún Lethghlaisi do argain & do losccadh do Ghallaibh
Maol Ruanaidh mac Donnchadha d'égh
Annal Aois Criost naoi c-céd ochtmodha a naoi An t-aonmhadh bliadhain décc do Mhaol Seachlainn
Corbmac mac Congaltaigh comharba Brénainn Biorra d'écc
Aedh ua Maol Doraidh tigherna Cenél c Conaill d'écc
Cath Cáirn Fordhroma ria Maoil Seachlainn for Thuadhmhumhain i t-torchair Domhnall mac Lorcáin tighearna Musccraighe Thíre & Ua Forggo co sé chéd amaille friss
Doire Chalgaigh do orgain do Ghallaibh
Sluagh na n-Gall & na n-Danar & Laighen i Midhe co ro inderset co Loch Aindind
Domhnall mac Tuathail do earghabhail lá Donnchadh mac Domhnaill rí Laighen
Donnchadh rí Laighen do erghabhail lá Mael Sechlainn mac Domhnaill rí Ereann
Dubh Da Leithe comhorba Pattraicc do ghabháil comhorbais Choluim Chille tré comhairle fhear n-Ereann & Alban
Annal Aois Criost naoi c-céd nochad
An dara bliadhain décc do Mhaoil Sechlainn
Duibhlitir ua Bruadair fer leighind Leithghlinne do écc
As fair tugadh an teist-si Duibhlitir dind egnai uaigh ba buaidh frecrai fri cech m-báigh ba suí leighind leabhraidh lóir ba dluimh óir os Erinn áin
Ceallach mac Cionaedha abb Imleacha Fiae .i. Imleach m-Bécáin d'ég
Donnchadh ua Conghalaigh ríoghdhamhna Temhrach do mharbhadh oc Comarchu h-i meabhail lá Cloinn Cholmáin an t-sainriudh .i. la Concobhar mac Cearbhaill
Tadhg mac Donnchaidh tanaisi Osraighe do mharbhadh la Fiora Mumhan
Aodh Ua Ruairc ríoghdhamhna Connacht & Dubh Darach ua Fiachna do mharbhadh lá Cenél Eoghain
An ghaeth do shlucadh insi Locha Cimbe co h-oband i n-aon-uair cona dreich & sonnach .i. trichat traighedh
An Siondach ua Leochan tighearna Gaileng d'écc
Donn Slébhe mac Diarmada d'écc
h-Ua Dunghalaigh tigherna Muscraighe do mharbhadh
Annal Aois Criost naoi c-céd nochat a h-aon An treas bhliadhain décc do Maoileachlainn
Diarmait fer leighind Cille Dara & abb Cluana h-Eidhneach d'écc
Conadh dó ro ráidheadh Diarmaitt dind ind ecna áin fer co f-fialbhlaith co n-all báigh dirsan a rí na recht rán écc do thuittecht na comhdháil
Maol Pedair ua Tolaitt comharba Brénainn Cluana Ferta
Maol Finnia mac Speláin comharba Ciaraín mic an t-saoir d'écc
Giolla Commáin mac Néill tigherna Ua n-Diarmada & Cú Cenand mac Taidhg do comhthuitim fri aroile
Donn mac Donnghail mic Duind Cuan tigherna Teathbha do mharbhadh lá a mhuintir budhdhéin
Slóighedh lá Maol Seachlainn h-i c-Connachtaibh co t-tucc brat-bhóromha as móamh tuc rí riamh
As iarsin táinic Brian co b-Feraibh Mumhan & Connachta h-i Midhe co ticci Loch n-Aindind & ní ro ghaibh boin na duine co n-dechaidh ass i c-coir n-éludha
Mór inghen Taidhg an Tuir mic Cathail bainríoghan Ereann d'ég
Annal Aois Criost naoi c-céd nocha a dó
An cethramhadh bliadhain décc do Mhaoileachlainn
Mael Póil epscop Mughna d'écc
Tuathal mac Maoile Rubha comharba Finnia & comharba Mo Cholmóc eccnaidh & riaghlóir eisidhe d'ég
Mac Leighind mac Dunghaláin airchindech Dúin Leathghlaisi
Dunchadh fear leighind Dúin
Maol Finnia ua h-Aonaigh fear leighind Fobhair & epscop Tuath Luighne d'ég
Dunchad ua h-Uchtáin fer leighinn Cenannsa d'écc
Domhnall & Flaithbertach dá mhac Giolla Colaim mic Canannain do mharbhadh
Ruaidhri mac Cosccraigh tigherna Deisceirt Connacht do mharbhadh lá Conchobhar mac Maoil Seachlainn & lá mac Comhaltáin Uí Clérigh
Concobhar mac Cearbhaill uí Maoileachlainn d'écc iar n-deicch-bhethaidh
Maol Ruanaidh ua Ciardha tigherna Cairpre do mharbhadh lá Fiora Tethba
Ecnech ua Leocháin tigherna Tuatha Luighne do mharbhad lá Maol Seachlainn & lá Cathal mac Labradha
Clercein mac Maoile Dúin tigherna Ua n-Eathach do mharbhadh lia a mhuintir feissin
Muirecan ó Bhoith Domhnaigh comharba Pátraicc for cuairt i t-Tír n-Eoghain co ro erlegh grádh righ for Aodh mac Domhnaill h-i f-fiadhnaisi samhtha Pátraicc & co t-tucc mór-chuairt tuaisceirt Ereann iaromh
Fuaslaccadh Donnchadha mic Domhnaill rí Laighen ó Maoileachlainn
Nó-chobhlach for Loch Ribh la Brian mac Cindéidigh gur ro aircc Fioru Breifne
Dunadhach mac Diarmada tigherna Corco Bhaiscind d'écc
Creach lá Gallaibh Atha Cliath gur ro oirgsead Ard m-Breacáin & Domhnach Patraicc & Muine Broccáin
Fordath teineadh do bith for nimh go matain
Aedh mac Echtigheirn tanaisi Ua Ceinnsealaigh d'écc
Iomhar do ionnanbadh a h-Ath Cliath tria itche na naomh
Dond mac Donnghail tigherna Teathbha d'ég
Ruaidhri ua Gusáin d'écc
Aois Criost naoi c-céd nocha a trí
An cúicceadh bliadhain décc do Mhaoileachlainn
Muirghes mac Muiredhaigh abb Munghairti
Fóghartach mac Diarmada mic Uathmaráin tigherna Corca Fir Tri Connacht do mharbhadh do Ghailengaibh Coraind
Conghalach mac Laidhgnen .i. ua Gadhra tigherna Gaileng d'ég
Maol Cairerda tigherna Ua m-Briúin
Aedh mac Dubhghaill mic Donnchadha tigherna Maighe Ithe & rioghdhamhna Oiligh d'écc
Conn mac Conghalaigh tigherna Ua f-Failghe do mharbhadh
Sitrioc mac Amhlaoibh do ionnanbadh a h-Ath Cliath
Giolla Céle mac Cerbhaill ríoghdhamhna Laighen do mharbhadh la mac Amhlaoibh
Muireaccán ó Boith Domhnaigh comhorba Páttraicc for cuairt i t-Tír n-Eoghain go ro légh gradha righ for Aodh mac Domhnaill h-í f-fiadhnaisi samhtha Pattraicc & go t-tucc mor-cuairt tuaisceirt Ereand
Annal Aois Criost naoi c-céd nocha a cethair
An seiseadh bliadhain décc do Mhaoileachlainn
Rébachán mac Dúnchadha airchindech Mungairti
Colla abb & eccnaidh Inse Cathaigh
Clerchén mac Leráin saccart Arda Macha
Odhrán ua h-Eolais scribhnidh Cluana Mic Nóis d'ég
h-Iomhar do thocht i n-Ath Cliath dar éis Sitrioca mic Amhlaoibh
Domhnach Patraicc do arccain do Ghallaibh Atha Cliath & do Muirchertach ua Conghalaigh acht ro dhioghail Dia iar t-trioll fair uair ro écc-somh ria c-cionn mhíosa iaromh
Maol Sechloinn do losccadh Aenaigh Thete & do indredh Urmhumhan & ro sraoineadh roimhe for Brian & for Feraibh I Mumhan archenae
Fail Tomhair & claidheabh Charlusa do thabhairt do Mhaoil Sechlainn mac Domhnaill ar eiccin ó Ghallaibh Atha Cliath
Raghnall do mharbhadh do Laighnibh .i. do mhac Murchadha mic Finn & Iomhar do thecheadh doridhisi a Ath Cliath & Sitriocc do ghabháil a ionaidh
Giolla Pátraicc mac Duinn Cuan tigherna Tethbha do mharbhadh
Maol Maire mac Scannláin epscop Arda Macha do écc
Annal Aois Criost naoi c-céd nocha a cúicc
An sechtmadh bliadhain décc do Maoil Seachlainn
Corbmac ua Conghaile abb Daimhinse d'écc
Diarmaid mac Domhnaill tigherna Ua c-Ceinnsealaigh do mharbhadh do Dondubhán mac Iomhair tria thangnacht
Giolla Pattraicc mac Donnchadha tigherna Osraighe do mharbhadh do Dhonndubhán mac Iomhair & do Dhomhnaill mac Faoláin tigherna na n-Déisse
Donndubhán mac Iomhair do mharbhadh la Laighnibh iaromh .i. lá Coin Duiligh mac Cionaeda do Uibh Failghe i cind seachtmhaine i n-díoghail Diarmata mic Domhnaill
Domhnall mac Faoláin tigherna na n-Deisi d'écc
Ard Macha do losccadh do thene saighnén ettir tighibh & domhu liacc & cloictheacha & a fidh-neimhedh do h-uile-dilgend
Ní tháinic i n-Erinn o con-ocbadh & ní targa co lá brathae dioghail amhlaidh conadh do at-rubradh Cúicc bliadhna nochat naoi c-céd ó ghein Criost as eadh at-fet co losccadh cathrach cen clith mic áird-Calprainn mic Oitidh
Slóiccheadh lá Conaille & Mughdorna & Tuaisceirt m-Bregh go Glent Righe conus-tarraidh Aodh mac Domhnaill tigherna Oiligh co t-tarat deabhaidh doibh co raoimhidh foroibh & ro marbhadh tigherna Conaille and .i. Matudhan ua Croinghille & dá chéd amaille ris
Cath-raoinedh for Fheraibh Mumhan ria c-Cathal & ria Muirgheas dá mac Ruaidhri mic Cosccraigh & ria n-ua Ceallaigh dú i t-torcrattor ile & torchair Muirghios mac Ruaidhri i frithghuinn
Giolla Patraicc ua Flannacáin tigherna Tethbha do marbhadh la Fiachra mac Roduibh taoisioch Muintire Mhaoil Fhinda
Muircheartach Beag ua Conghalaigh do mharbhadh
Mathghamhain mac Cerbhaill tigherna Ua n-Dunchadha do mharbhadh i n-Ath Cliath la Maol Mórdha mac Murchadha i n-díoghail a athar
Annal Aois Criost naoi c-céd nocha a sé
An t-ochtmadh bliadhain décc do Mhaoileachlainn
Colmán Corcaighe tuir ordain Ereann
Cond ua Laidhgnén abb Fearna
Dubhthach ua Tadhgain .i. mac Duibhfind saccart Cluana Mic Nóis d'eg
Ruaidhri mac Néill Ui Canandain tigherna Cenel Conaill d'ég
Maidhm for Uibh Méith occ Sruthair ria mac n-Donnchadha Find & ria f-Feraibh Rois co t-torchair ann tigherna Ua Méith & sochaidhe oile
Cluain Ioraird & Cenandus do arccain lá Gallaibh Atha Cliath
Maol Seachlainn mac Maol Ruanaidh ríoghdhamhna Oiligh d'ég
Domhnall mac Donnchadha Fhinn do dhalladh lá Maol Seachlainn mac Domhnaill
Annal Aois Criost naoi c-céd nocha a seacht
An nomhadh bliadhain décc do Mhaoilechlainn
Conaing ua Cosccraigh sui-epscop Cluana Mic Nóis d'ég
Diarmaitt mac Domhnaill tighearna Ua c-Ceinnselaigh
Giolla Patraicc mac Donnchadha tigherna Osraighe d'écc
Giolla Ernáin mac Aghda tigherna Tethbha do mharbhadh lá Síol Ronáin
Oissine ua Machainén tigherna Mughdorn do mharbhadh lá Maoileachlainn i n-Inis Mochta
Slóigheadh lá Maol Sechlainn & lá Brian co t-tuccsat gialla Gall fri suabhais do Ghaoidhelaibh
Mael Sechlaind co Feraibh Midhe & Brian co b-Feraibh Mumhan do thionol fo cedóir go h-Ath Cliath go t-tuccsat gialla & an ba deach dia sédoibh uadhoibh
Orgain Daire Calgaich do Ghallaibh
Slóichcedh la Mael Seachlainn i c-Connachtaibh co ro indir no loiscc Magh Ai & co ro farccbhaidh mac tigherna Ciarraighe leó
Imhar co n-Gallaibh & co n-Osraighibh for creich i n-Uibh Ceinnselaigh co f-fargaibhset formna a n-gregha & araill dia sluaigh
Annal Aois Criost naoi c-céd nochat a h-ocht
An fichetmadh bliadhain do Mhaoil Sechlainn
Dubh Da Leithe mac Ceallaigh comhorba Patraicc & Colaim Cille d'ég Iún isin treas bliadhain ochtmogat a aoise
Ceall Dara do argain do Ghallaibh Atha Cliath
Niall mac Aghda rioghdhamhna Teathbha do mharbhadh lá Calraighibh h-i c-Cluain Mic Nóis im fhéil Ciaráin
Donnchadh mac Domhnaill do erghabháil do Sitrioc mac Amhlaoibh tigherna Gall & do Mhaol Mhordha mac Murchadha
Diarmait mac Dúnadhaigh tigherna Sil n-Anmchadha do mharbhadh lá mac Comhaltáin Uí Chléiricch tigherna Aidhne
Iomairecc etir Airghiallaibh & Conaille du i t-torchair Giolla Criost ua Cuilennáin tigherna Conaille & sochaidhe oile imaille fris
Maol Sechlaind ua Maol Ruanaidh tigherna Ua Cremhthainn do mharbhadh la h-Uibh Ceallaigh
Indredh Ua n-Eathach la h-Aodh mac Domhnaill co t-tucc boromha mhór & bá di-sídhe do-gairthi creach mhór Mhaighe Cobha
Lia Ailbhe do thuitim & ba h-e Magh n-Ailbhe primh-dhiongna Maighe Bregh
Do-ronta cethora clocha muilinn dhi lá Maoileachlainn
Slóicchedh lasan rígh Maol Sechlainn & lá Brian mac Cindeittigh go Glend Mama
Tangadar dna Goill Atha Cliath dia fobhairt co raoimhidh for Ghallaibh & ro ladh a n-ár im Aralt mac n-Amhlaoibh & im Choilén mac Etigen & im maithibh Atha Cliath archena & ro mudhaighidh íle do Ghallaibh isin cath-gleó-sin
Do-dheachaidh Maol Sechlainn & Brian iarsin co h-Ath Cliath ocus báttar sechtmhain lán ann & ruccsat a ór & a airget & a brait
Ro loisgset an Dún & ionnarbaitt tigherna Gall .i. Sitrioc mac Amhlaoibh
As do tairngere an catha-sin at-rubhradh Ticfaidher do Glinn Mama ní bá h-uiscce dar lámha ibhait neich digh tondaigh imon cloich i c-Claen Chonghair
Mebhais ass an maidhm co m-buaidh corri tar cailli fo thuaidh co loiscfidher Ath Cliath cain iar n-indredh for Laighen-mhaigh
Mac Éiccnigh mic Dalaigh tigherna Airghiall do mharbhadh lá mac h-Ui Ruairc
Mac Dúnadhaigh mic Gadhra do mharbhadh
Dunghal mac Cionaedha do mharbhadh lá Giolla Caoimhghin mac Cionaedha
Annal Aois Criost naoi c-céd nocha a naoi
An t-aonmhadh bliadhain fichet do Mhaoilechlainn
Diarmaitt .i. Conaillech fer leighinn Cluana Mic Nóis d'ég
Flaithbhertach Ua Canandáin tigherna Cheneoil Conaill do mharbhadh lá a chenel budhdéin
Ua Domhnaill .i. Cú Chaille tigherna Durlais do mharbhadh la h-Ua Néill .i. la h-Aodh
Muirghius mac Aodha tighearna Ua n-Diarmada do mharbhadh lá a mhuinntir feisin
Ceallach ua Maoile Corgais prímh-ecces Condacht d'écc
Iomhar Puirt Láirge d'écc
Na Gaill doridhisi do Ath Cliath & a n-geill do Brian
Aodh ua Ciardhdha do dalladh dia bhráthair .i. d'Ualgharg ua Ciardha
Slóichcedh mór la Brian mac Cinneittigh go maithibh & go slóghaibh Déisceirt Connacht co n-Osraighibh & Laighnibh & co n-Gallaibh Atha Cliath do thorrachtain Temhrach acht do-chottar na Gaill creich marcach rempa h-i Muicch Bregh conus-tarraidh Maol Sechlainn & ro fighedh scaindear crodha etorra & ro mheabhaidh forna Gallaibh coná terna acht uathadh díobh
Do-dheachaidh Brian iaramh co m-boí h-í Fearta Nemheadh i Muigh Breagh & luidh for a chúla gan cath gan indradh gan losccadh
Cédna h-iompódh Briain & Connacht ar Maoileachlaind indsin
Annal Aois Criost míle
An dara bliadhain fichet do Maoileachlaind
Maol Poil epscop Cluana Mic Nóis & comharba Fecheine
Flaithem abb Corcaighe d'écc
Fearghal mac Conaing tigherna Oiligh d'écc
Dubh Dara ua Maoile Duin tighearna Fer Luirg do mharbhadh
Laidhgnen ua Leoggan do mharbhadh la h-Ultoibh
Niall Ua Ruairc do mharbhadh lá Cenel Conaill & la h-Aodh Ua Néill
Cend Faoladh mac Concobhair tighearna Gabhra & Ríoghbhartan mac Duibh Cróin d'écc
Creach mhór la Fiora Mumhan i n-desceart Mídhe i noin Ianuari conus-tarraidh Aongus mac Carraigh go n-uathadh dia mhuintir co farccabhsat na gabhála & ár cend lais
Tóchar Atha Luain do dhénamh la Maol Seachlainn mac Domhnaill & la Cathal mac Conchobhair
Tochar Atha Liacc do dhénamh la Maol Seachlainn co n-dice leth na h-abhann
Diarmaid ua Lachtnáin tigherna Teabhtha do mharbhadh lá a mhuintir féisin
Annal Aois Criost míle a h-aon
An treas bhliadhain fichet do Mhaoilechlainn
Colam abb Imleacha Iubhair d'écc
Tréinfher mac Celecáin prióir Arda Macha do mharbhadh
Conaing ua Fiachrach abb Tíghe Mochua
Cele mac Suibhne abb Sláine
Cathalán ua Corcráin abb Daimhinsi
Maonach aistire Cenannsa
Flann mac Eoghain airdbreithemh Leithe Cuinn d'ég
Mael Mhuaidh mac Duibhghiolla tigherna Delbhna Bethra do écc
Sitriocc mac Amhlaoibh tigherna Gall do dhol for creich i nd-Ultaibh ina longaibh co ro oircc Cill Cleithe & Inis Cumhscraigh & do-bert brat-ghabháil moir eistibh uile
Slóichcedh lá h-Aodh mac Domhnaill uí Néill co Tailltin & luidh for cúla fo shíth & caon-comhrac
Creachadh Connacht bheós la h-Aodh mac Domhnaill
Cearnachán mac Flainn tigherna Luighne do dhol i Fernmaigh for creich & ro marbhadh é la Muirchertach ua Ciardha tánaisi Cairpre
Sloichcedh lá Brian co n-Gallaibh co Laichcnibh & co f-Feruibh Mumhan co h-Ath Luain co ro h-einirtnicchedh lais Ui Néill an Deisceirt & Connachta co ro gaibh a n-gialla
Do-dheachaidh Brian & Maol Seachlainn iarsin co f-Feraibh Ereann iompu etir Fhiora Midhe Connachtaibh Muimhnechaibh Laighniu & Gallaibh go rangattar Dun Dealga i Conaillibh Murteimhne
Do-riacht Aodh mac Domhnaill ui Néill ríoghdhamhna Ereann Eochaidh mac Ardghair rí Uladh co n-Ultoibh go Cenel Conaill & Eoghain & co n-Airghiallaibh ina n-dáil gusan maighin chédna & nís-relccsetar secha sein co ro sccarsat fo osadh gan giallaibh gan gabhail gan oirccne gan aittíre
Meirlechán .i. mac Cuind tigherna Gaileng & Brodubh .i. mac Diarmata do mharbhadh lá Mael Sechlainn
Caemhclúdh abbadh i n-Ard Macha .i. Maol Muire mac Eochadha i n-ionadh Mhuireiccéin ó Bhoith Domhnaigh
Slóighedh la Brian go h-Ath Cliath co rug gialla Midhe & Connacht
Annal Aois Criost míle a dó
An céd-bhliadhain do Bhriain mac Cindéittigh mic Lorcáin ós Erinn h-i righe ui bliadhain a aois an tan-sin
Dunchadh ua Mancháin comharba Caoimhghin
Flandchadh ua Ruaidhíne comharba Ciaráin mic an t-saoir do Chorca Moccha a chenél
Eoghan mac Ceallaigh airchindeach Aird Brecáin
Donghal mac Beoain abb Tuama Gréine d'écc
Creach mhór la Donnchadh mac Donnchadha Finn & la h-Uibh Méith co ro oirccsed Land Léire conus-tarraidh Cathal mac Labhradha & conus-tairthetar Fir Bregh co raoimhidh forra & co farccaibhsiot a n-gabháil co ro ladh a n-ár iaromh etir ergabháil & marbhadh im Shionach ua h-Uarghusa tigherna Ua Meith
Do-rochair don Cathal mac Labhradha aghaidh i nd-aghaidh & Lorcán mac Brótadha
Dondghal mac Duind Cothaigh tigherna Gaileng do mharbhadh lá Trotan mac Builcc Argait no Tortan mac Builg Argait mic Maoil Dora tigherna Fer Cúl ina thigh budhdhein
Ceallach mac Diarmada tigherna Osraighe do mharbhadh lá Donnchadh mac Giolla Phátraicc lá mac bráthar a athar
Aedh mac ui Coin Fhiacla tigherna Tethbha do mharbhadh ó Uibh Con Chille
Conchobhar mac Maoil Sechlainn tigherna Corca Modhruadh & Aicher ua Traighthech do mharbhadh lá Feraibh Umhaill co sochaidhibh oile
Aedh mac Eichthighern do mharbhadh i n-derthoigh Ferna Móire M'Aedóg lá Maol na m-Bo
Aois Criost míle a trí
An dara bliadhain do Bhrian
Aonghus mac Breasal comharba Caindigh d'eg ina ailithre i n-Ard Macha
Dubh Shláine ua Lorcáin abb Imlecha Iubhair d'écc
Eochaidh ua Flannagáin airchindeach Lis Aoidhedh Arda Macha & Cluana Fiachna & saoi senchusa Gaoidheal d'écc
Sloighedh la Brian & la Maoileachlainn a t-Tuaiscert Connacht co Traigh n-Eothaile do dhol timcheall Ereann co ro toirmiscset Uí Néill an Tuaisceirt impu
Domhnall mac Flannagáin tigherna f-Fer Lí d'ég
Iarnán mac Finn mic Duibhghiolla do mharbhadh do Chorc mac Aedha mic Duibhghiolla i n-doras derthaighe Galinne tria mheabhail
Dias dia mhuintir féin do mharbhadh an Chuirc-sin fo chédóir co ro móradh ainm Dé & Mó Chonócc dé-sin
Brian mac Maol Ruanaidh tigherna Iarthair Connacht do mharbhadh lá a mhuinntir feisin
Dá Ua Canannáin do mharbhadh do ua Maol Doraidh
Muiredhach mac Diarmada tigherna Ciarraighe Luachra d'ég
Naebhán mac Mail Chiaráin prímhcherd Ereann d'écc
Cath Craoibhe Tulcha ettir Ultaibh & Cenel n-Eoghain co raoimhidh for Ultaibh
Do-cher ann Eochaidh mac Ardghair rí Uladh & Dubh Tuinne a bhráthair & da mac Eochadha .i. Cú Dúiligh & Domhnall Gairbhidh tigherna Ua n-Eathach Giolla Páttraic mac Tomaltaigh Cumuscach mac Flaithrai Dubh Slanga mac Aedha Cathal mac Etroch Conene mac Muirchertaigh & forgla Uladh archena & ro siacht an iomghuin co Dún Eathach & co Druim Bó
Donnchadh ua Loingsich tigherna Dail Araidhe & rioghdhamhna Uladh do mharbhadh arnabhárach la Cenel n-Eoghain
Aodh mac Domhnaill uí Néill tighearna Oiligh & rioghdhamhna Ereann do thuitim h-i frithghuin an chatha isin cúicceadh bliadhain décc a fhlaithesa & in naomhadh bliadhain fichet a aoisi
Imairecc eittir Tadhg Ua Ceallaigh co n-Uibh Máine & co Feraibh Iarthair Mídhe h-i foirithin Uibh Máine & Uí Fiachrach Aidhne co n-Iarthar Connacht ina fóirithin dú h-i t-torchair Giolla Ceallaigh mac Comhaltáin I Cléirigh tighearna Ua Fiachrach Conchubhar mac Ubbáin & Ceand Faoladh mac Ruaidhri & sochaidhe oile
Do-cear din Find mac Marcáin tanaisi Ua Máine i frioth-ghuin
Domhnall mac Flannaccáin tighearna Fer Lí d'écc
Madadhan mac Aenghusa toiseach Gaileng m-Becc & Fer c-Cúl do mharbhadh
Annal Aois Criost míle a ceathair
An tres bliadhain do Bhrian
= Domhnall mac Maicniadha abb Mainistreach Buithe epscop & senóir naemh esidhe
Aedh fer leighind & abb Tréfoite epscop eccnaidh & oilithreach d'écc iar n-deigh-bheathaidh i n-Ard Macha co n-onóir & co n-airmidin móir
As occá éccaíne ro ráidhedh An t-eccnaidh an t-áird-epscop an naemh De co feibh n-delbha ro faith uainn a n-absalacht o 't-luidh Aodh a taebh Temhra
Nad mair Aedh don Breaghmhaigh binn co n-gel-blaidh glind gléthe rand easpa an glé-gemm gledend grinn teasda leigheand Ereann and
Maol Brícchde ua Rimhedha abb Iae d'écc
Domhnall mac Néill abb Cille Lamhraighe d'écc
Foghartach abb Leithghlinne & Saighre d'écc
Muiredhach tigherna Conaille do mharbhadh lá Mughdhornaibh
Giolla Comhghaill mac Ardghair & a mhac & dá chéd maraon rú do mharbhadh do Mhaolruanaidh mac Ardghair ag cosnamh righe Uladh
Slóigheadh lá Brian mac Cindeidigh co f-Feraibh Deisceirt Ereann imme co Cenel n-Eoghain & co h-Ultoiph do chuinghidh giall
As eadh lodar dar Midhe co m-battar aidhche i t-Tailltin
Lotar iaromh co m-báttar sechtmhuin occ Ard Macha co farcaibh Brian xx uncca d'ór for altóir Arda Macha
Lotar iar sin i n-Dail n-Araidhe co tucsat aittire Dal n-Araidhe & Dál Fiatach archena
Ingeirci tigherna Conailli do mharbhadh
Ath Cliath do losccadh lá Deiscert Bregh h-í taidhe
Indredh Leithe Cathail lá Flaithbheartach Ua Néill & Aodh mac Tomaltaigh tigherna Leithe Cathail do mharbhadh lais
= Raoinedh oc Loch Bricrend ria f-Flaithbertach for Uibh Eathach & for Ultaibh h-i t-torchair Artan rioghdhamhna Ua n-Eathach do mharbhadh
Annal Aois Criost míle a cúicc
An cethramhadh bliadhain do Bhrian
Fínghin abb Rosa Cré d'écc
Dunchadh mac Dunadhaicch fer leighind Cluana Mic Nóis & a h-angcoire iarsin cend a riaghla & a sencais d'écc
Sen Sil Cuinn na m-Bocht esidhe
Maol Ruanaidh mac Aedha uí Dubhda tigherna Ua Fiachrach Muiriscce & a mhac .i. Maol Sechlainn & a bhrathair .i. Gebhendach mac Aedha d'ég
Creach mór lá Flaithbhertach mac Muirchertaigh lá tigherna n-Ailigh h-í Conaillibh Muirtheimhne conus-tarraidh Maol Sechlainn rí Temhrach co f-farccaibhsett dá céd díobh eittir mharbhadh & erghabháil im tigherna Ua Fiachrach Arda Sratha
Cathal mac Dunchadha tigherna Gaileng Mór do marbhadh
Echmhilidh ua h-Aitidhe tigherna Ua n-Eathach do mharbhadh lá h-Ultaibh féisin
Sliocht liubhair Cluana Mic Nóis & liubhair an Oilén .i. Oilen na Naomh for Loch Ribh
Mór-shluaiccheadh Fer n-Ereann lá Brian mac Cinnéittigh do chuinghidh giall co Cenel Conaill & Eoghain
As edh lotar dar lár Connacht for Eas Ruaidh dar lár Tíre Conaill tria Cenel n-Eoghain for Fertais Camsa i n-Dal Riada & i n-Dal n-Araidhe i n-Ultaibh i Conaille Muirthemhne co t-torrachtattar im Lucchnasadh co Bealach Dúin
Lottar imorro Laighin dar Bregha fodheas dia t-tír & Gaill for muir timcheall tair dia n-Dún
Muimhnigh imorro & Osraighe & Connachta iar fut Mídhe siar dochum a tíre
Ro ghiallsat imorro Ulaidh dond fhecht-sa acht ní tucsat géill Conaill & Eoghain
Maol na m-Bó tighearna Ua Cennselaigh do mharbhadh lá a chenél féin
Maol Ruanaidh mac Ardghair rí Ulad do mharbhadh la Madadhán mac Domhnaill iar m-beith leith-bhliadhain a r-righe An Chóiccidh
Madadhán mac Domhnaill rí Uladh do mharbhadh don Torc .i. Dubh Tuinne for lár Dúine Leathghlaisi tar turtughadh naomh n-Erenn
Dubh Tuinne .i. an Torc rí Uladh do mharbhadh tre fiortaibh Dé & Páttraicc lá Muireadhach mac Madadháin a n-díoghail a athar
Muireccen Bocht o Bhoith Domhnaigh comhorba Páttraicc d'ég
Sechtmoghat bliadhain a aois
Annal Aois Criost míle a sé An cúicceadh bliadhain do Bhrian
Ceand Faoladh airchinneach Droma Móir Mo Cholmócc
Caichear mac Maenaigh abb Mungarat
Ceallach ua Mendgoráin airchinnech Corcaighe d'écc
Fiachra ua Fócarta saccart Cluana Ferta Brénainn d'écc
As dó do ráidheadh Do neoch ranacc-sa fo Erind edir achadh & chill nochan fhuaras uacht na terca co ranacc Cluain Ferta find
a Chríst ní sccérmais h-i seghdha manbadh Fiachra an bherla bhinn
Tuathal ua Maoil Macha saoi & comhorba Pháttraicc i Mumhain
Robhartach ua h-Ailghiusa ancoire Cluana Mic Nóis do écc
Do Breghmainibh a chenél
Trénfher ua Baigheallán tigherna Dartraighe do mharbhadh lá Cenel Conaill for Loch Erne
Cú Connacht mac Dunadhaigh taoisech Síl n-Anmchadha do marbhadh la Murchadh mac Briain
Ua Dúnghalaigh imorro tigherna Musccraighe Thíre ros-marbh h-i f-farradh Lothra
Muiredhach mac Criocháin do fháccbhail comharbhais Cholaim Chille ar Dhia
Athnuadhucchadh Aenaigh Taillten lá Maoilechloinn & Ferdomhnach do oirdneadh h-í comharbhus Cholaim Chille a comhairle Fer n-Ereann isin aenach-sin
Soisccél mór Cholaim Chille do dhubh-ghoid isin oidhche asin erdomh iartharach an doimh liacc móir Chenannsa
Primh-mind Iarthair Domhain ar aoi an chumhtaigh daenda & a fhagbháil dia fhichet adhaidh for díbh mhíosaibh iar n-gaitt dhé a óir & fóid tairis
Slóighedh la Flaithbhertach Ua Néill co h-Ultaibh co t-tucc secht n-aittire uadhaibh & co ro marbh tigherna Leithe Cathail .i. Cú Uladh mac Aenghasa
Domhnall mac Duibh Tuinne rí Uladh do mharbhadh lá Muiredhach mac Madudháin & do Uarghaeth Sléibhe Fuaid
Airmedhach mac Cosccraigh epscop & sccribhnidh Arda Macha do écc
Annal Aois Criost mile a seacht
An seisedh bliadhain do Bhrian
Muiredhach suí epscop mac bráthar Ainmire Boicht do mhúchadh i n-uaimh i n-Gailengaibh Coraind
Ferdomhnach comharba Cholaim Chille h-i c-Cenandus & Fachtna comharba Findéin Cluana h-Ioraird d'écc
Finshnechta ua Fiachra abb Tighe Mochua
Tuathal ua Conchobhair comharba Fionntain d'écc
Maol Maire ua Gearagain comharba Cainnigh & Célechair mac Duind Cuan mic Cinneittigh abb Tíre Da Ghlais d'ég
Maidhm ria n-Aonghus mac Carraigh for Feraibh Ceall dú i t-torchair Demun Gatlach ua Maol Muaidh
Secc mór & sneachta ó Id Ianuari co Cáisc
Muireadhach mac Duibh Tuinne rí Uladh
Annal Aois Criost míle a h-ocht
An sechtmhadh bliadhain do Bhrian
Cathal mac Carrlusa comharba Caindigh
Maelmuire ua h-Uchtáin comharba Cenannsa d'ég
Echtighearn ua Goirmghilla d'écc
Dubhchoblaigh inghen righ Connacht ben Bhriain mic Cinneittigh d'écc
Tadhg Dubhshúileach mac righ Connacht do mharbhadh la Connmaicnibh
Gussán mac uí Treassaich tigherna Ua m-Bairrche d'écc
Madúdhan tigherna Sil n-Anmchadha do mharbhadh lá a bhráthair
Slóighedh lá Flaithbertach Ua Néill go Fiora Bregh co t-tucc boromha mhór
Maidhm for Connachtaibh ria f-Feraibh Breifne
Maidhm dna for Fearaibh Bréifne ria Connachtaibh
Clothna mac Aonghusa prímh-file Ereann ina aimsir d'écc
Gusán mac Tresaigh tighearna Ua m-Bairrche do é
Annal Aois Criost míle a naoi
An t-ochtmhadh bliadhain do Bhrian
Conaing mac Aedhagáin epscop d'écc h-i c-Cluain Mic Nóis
Do Mughdhornaibh Maighen a chenél
Crundmhaol epscop d'écc
Sccannlán ua Dúnghaláin abb Dúin Lethghlaisi do dhalladh
Diarmaid comharba Bearaigh
Muiredhach mac Mochloingsigh airchinneach Mucnamha Maol Suthain ua Cerbhaill do mhuinntir Insi Faithlend primh-saoi Iarthair Domhain ina aimsir & tigherna Eoghanachta Locha Léin d'écc iar n-deigh-bhethaidh
Marcán mac Cinnéittigh cend cléireach Mumhan d'écc comharba Colaim mic Criomhthainn .i. Tíre Da Ghlas Innsi Cealtra & Cille Da Lua do écc
Cathal mac Conchobhair rí Connacht d'écc iar b-penainn
E sin mac mic Taidhcc an Tuir
Dearbhail inghen Taidhg mic Cathail d'écc
Cathal mac Duibh Dara tigherna Fer Manach d'écc
Muiredhach h-ua h-Aedha tigherna Muscraighe d'écc
Slóighedh lá Brian co Claonloch Sléibhe Fuait co rucc aittire Cenél Eoghain & Uladh
Aodh mac Cuinn rioghdhamhna Oiligh & Donn Cuan tighearna Mughdhorn do mharbhadh
Annal Aois Criost míle a deich
An nomhadh bliadhain do Bhrian
Muiredhach mac Críocháin comharba Colaim Cille & Adhamhnáin saoi & epscop & mac oicche fer leighind Arda Macha & ádhbhar comharba Phattraicc d'écc iarsan cethramhadh bliadhain seachtmodhat a aoisi a Calainn Ianuari aidhche Sathairn do shonnradh & ro h-adhnaicedh co n-onóir & go n-airmhitin isin doimh liacc mhór i n-Ard Macha ar bélaibh na h-altóra
Fland ua Donnchadha comharba Oennae d'écc
Flaithbeartach ua Cethenen comharba Tighernaigh senóir & suí epscop do ghuin ó Fheraibh Breifne & a écc iar sin ina chill feissin h-i Cluain Eoais
Dubhthach mac Iarnáin airchindeach Dearmaighe
Dálach Dísirt Tola comharba Féchene & Tóla scribhnigh toghaidhe
Fachtna comharba Findein Cluana h-Ioraird d'écc
Slóiccheadh lá Brian co Magh Corainn co rucc leis tigherna Ceneóil Conaill .i. Mael Ruanaidh Ua Maol Doraidh fria réir go Cenn Coradh
Maol Ruanaidh ua Domhnaill tighearna Ceneóil Luighdheach do mharbhadh lá Feraibh Maighe h-Ithe
Oenghus ua Lapáin tigherna Cenél n-Enda do mharbhadh lá Cenel n-Eoghain na h-Insi
Murchadh mac Briain co b-Fheraibh Mumhan co Laighnibh co n-Uibh Néill an Déisceirt & co b-Flaithbertach mac Muirchertaigh tigherna Oiligh co n-ogaibh an Fhochla do iondradh Chénel Luighdheach go ruccsatt trí chéd do bhroid & creach mhór do indilibh
Domhnall mac Briain mic Cindeidigh mac righ Ereann d'ég
Slóicchedh lá Flaithbhertach Ua Néill co Dún Eathach co ro loisc an dún & co ro bhris an baile & do-bhert aittire ó Niall mac Duibh Thuinne
Aodh mac Mathghamhna ríoghdhamhna Caisil d'écc
Faelán mac Dunlaing tigherna Ua m-Buidhe d'écc
Annal Aois Criost míle a h-aon décc
An deachmadh bliadhain do Bhrian
Tedhm mhór .i. cnuic & treghait i n-Ard Macha o Shamhain co Bealtainne co n-ebhletar drong mhór do sruithibh & do macaibh leighinn im Chend Fhaoladh an t-Sabhaill epscop angcoire & ailithir im Maol Bríghde mac an Ghobhann fer leighind Arda Macha & im Scolaighe mac Cléirchen uasal-saccart Arda Macha
Ad-bathatar-somh don tedhmain-sin & sochaidhe oile amaill friú
Martán abb Lucchmhaidh
Cian comharba Cainnigh
Caoncomhrac ua Scannláin airchindeach Daimhinse
Mac Lónain abb Rosa Cre
Condmhach ua Tomhrair sacart & toiseach ceileabhartha Cluana Mic Nóis d'ég
Slóighedh la Flaithbheartach mac Muirchertaigh h-í Cenel Conaill co ruacht Magh c-Cettne
Rug bó-ghabháil mhór & do-deochaidh slán dia thich
Slóighedh lá Flaithbhertach mac Muirchertaicch doridhisi i Cenél Conaill co ruacht Druim Cliabh & Tracht n-Eothuile dú in ro marbhadh Niall mac Giolla Pattraicc mic Ferghaile & ro sraoined for Mhaol Ruanaidh ua Maol Doraidh acht ní ro farccbhadh neach ann
Slóighedh lá Maol Sechlainn tar a n-éisi h-i t-Tír n-Eoghain go Magh Da Ghabhail go ro loiscset a creach a Tealaigh n-Occ co rucc gabhala & co n-deachaidh dia thich for cula
Sloicchedh lá Flaithbhertach iaramh co r-rice Aird Uladh co ro h-oircceadh co léir an áird lais & rucc gabhála as dirimhi rucc rí riamh eittir braitt & indile cennach n-aireamh idir
Maidhm for Niall mac Duibh Tuinne .i. cath na Mulach ria Niall mac Eochadha mic Ardghair dú i t-torchair sochaidhe im Muirchertach mac Artáin tanaisi Ua n-Eathach & ro h-aithrioghadh lais Niall mac Duibh Thuinne iaramh
Ailell mac Geibhendaigh ríoghdhamhna Ua Máine d'écc
Críonán mac Gormladha tigherna Conaille do mharbhadh la Coin Cuailgne
Annal Aois Críost míle a do décc
An dara bliadhain décc do Bhrian
Mac Maine mic Cosccraigh comharba Cille Da Lua d'écc
Prióir Saighre do mharbhadh
Cian ua Gerggáin comharba Caindigh
Derbhail inghen Conghalaigh mic Maoile Mithigh inghen righ Ereann d'ég
Domhnall .i. An Cat ríghdhamhna Connacht do mharbhadh lá Maol Ruanaidh ua Maol Doraidh & Magh n-Aoi do losccadh & d'arccain uile lais iar sraoineadh for Connachtaibh & iar c-cor a n-áir
Creach mhór lá h-Ualgharg ua Ciarrdhai lá tigherna Coirpre & la mac Néill Uí Ruairc & lá Fiora Teathbha h-i n-Gaileangaibh conus-tarraidh uathadh deagh-dhaoine do lucht taighe Maoil Seachlaind iar n-ól isin uair-sin att é mescca co t-tardsat cath dóibh tré dhiumas
Torchair and don Donnchadh mac Maoil Sechlainn & Dubh Taichligh ua Maol Callann tigherna Dealbhna Bice Donnchadh mac Donnchadha Finn ríoghdhamhna Temhrach Cernachán mac Flaind tigherna Luighne Senán ua Leocan tigherna Gaileng & sochaidhe ele amaille Maol Sechlainn iaramh dia t-tarrachtain co f-farccabhtha occa na gabhála & torchair Ualgarcc ua Ciarrdha tigherna Coirpre co sochaidhibh ele cenmothá-somh
Slóighedha móra lá Maol Sechlainn h-i c-Crích Gall go ro loiscc an tír go h-Edar cco t-tarraidh Sitriucc & Maol Mórdha creich dia c-creachaibh co ro mharbhsat dá chéd dibh im Fland mac Maoileachlainn im mac Lorcáin mic Echtigheirn tigerna Ceneoil Meachair & sochaidhe oile & as eisidhe maidhm an Draighnein
Conidh dia cuimhmuccadh ro ráidhedh in rand Ní má-lódar Luan for feacht Fir Mídhe frí forimthecht báttar failte Goill ro clos occ an Draighnén don turas
Slóiccedh lá Flaithbhertach lá tigherna n-Ailigh co Maighin Attaed i t-taobh Cenannsa co fargaibh Maol Seachlainn an tealach dó
Giolla Mo Chonna mac Foghartaigh tigherna Deisceirt Bregh foghlaigh Gall & tuile ordain Airtir Eireand d'écc
Crech lá Murchadh mac Briain h-i Laighniu co ro aircc an tír go Glend Dá Locha & co Cill Maighneann go ro loisc an tir uile & co rucc gabhála móra & broid diairmidhe
Longus mór do theacht dona Gallaibh isin Mumhain co ro loiscset Corcach acht ro dhíoghail Dia an gníomh-sin forra fo chédóir ár ro marbhadh Amhlaoibh mac Sitriocca .i. mac tigherna Gall & Mathghamhain mac Dubhghoill & sochaidhe oile lá Cathal mac Domhnaill mic Duibh Da Bhoirend
Muirchertach mac Aodha Uí Néill do mharbhadh lá Dál Riada co n-druing oile amaille fris
Cogadh mór eittir Ghallaibh & Ghaoidhealaibh
Slóighedh lá Brian co h-Ath an Cairthind & ro ghabh forbhais & dunadh and frí ré teóra míos for Ghallaibh
Daingin iomdha do dhénamh lá Brian .i. Cathair Cind Choradh & Inis Gaill Duibh & Inis Locha Saighlend
Laighen & Goill i g-coccadh for Bhrian & Brian occ imchoimhéd for Mumhain oc Sleibh Maircce & Laighin do indradh lais co h-Ath Cliath
Orgain dhíomhor for Conaillibh lá Mael Sechlainn i c-cionaidh sáraighthe Findfaidigh Pháttraicc & bhriste Bachlae Pátraic ó Conaillibh .i. ó mhacaibh Con Cuailgne
Aois Críost míle a trí décc
Rónan comharba Féchin
Flaithbheartach mac Domhnaill .i. do Chloinn Cholmáin comharba Ciaráin & Findein
Cond ua Diughraidh comharba Caoimhghin d'écc
Coirpre Fial mac Cathail ancoire Glinne Dá Locha
Naomhan ua Seinchind d'écc
Dá angcoire iad-sídhe
Dunlang mac Tuathail rí Laighen d'écc
Coirpre mac Cleirceinn tigherna Ua Fidhgheinti do mharbhadh i meabhail lá Maol Colaim Caonraigheach
Iomairecc eittir Uibh Eathach féisin .i. ettir Cian mac Maol Mhuaidh & Domhnall mac Duibh Dá Bhoirend co t-torchair ann Cian Cathal & Roghallach trí meic Maoil Mhuaidh co n-ár mór impu
Slóicchedh lá Donnchadh mac Briain i n-deisceirt Ereann go ro mharbh Cathal mac Domhnaill & co t-tucc gialla ó Dhomhnall
Slóigheadh lá Gallaibh & la Laighnibh h-i Midhe & iarsin h-i m-Breghaibh co ro oirccset Termonn Feichene & ruccsat brait iomdha & indile díairmidhe
Slóigheadh lá Brian mac Cinneittigh mic Lorcáin lá rígh Ereann & lá Maol Sechlainn mac Domhnaill lá righ Temhrach co h-Ath Cliath
Ro thionoilsiot Goill iarthair Eorpa i nd-aghaidh Bhriain & Maoil Sechlainn & do-bertsat deich céd go lúireachaibh leó
Feachar cath cródha amhnas aggarbh aingidh ainiarmartach etorra da na frith samhail isin aimsir-sin h-i c-Cluain Tarbh isin Aoine ria c-Cáiscc do shonnradh
Torchair isin c-cath-sin Brian mac Cindéittigh áirdrí Erenn Auguist iarthair Eorpa uile esídhe isin ochtmhadh bliadhain ar ceithre fichtibh a aoisi;
Murchadh mac Briain ríoghdhamhna Ereann isin treas bliadhain sescat a aoisi Conaing mac Duinn Cuan mac bráthar do Bhrian Toirdhealbhach mac Murchadha mic Briain Mothla mac Domhnaill mic Faoláin tigherna na n-Déisi Mumhan Eocha mac Dunadhaigh .i. flaith Cloinne Sgannláin Niall ua Cuinn & Cú Dúiligh mac Cindéittigh trí coeimhthigh Bhriain Tadhg Ua Ceallaigh tigherna Ua Máine Maol Ruanaidh na Paidre ua h-Eidhin tigherna Aidhne Gebheannach mac Dubhacáin tigherna Fearmaighe Mac Beathaigh mic Muiredhaigh Chlaoin tigherna Ciarraighe Luachra Domhnall mac Diarmada tigherna Corca Bhaiscind Scannlán mac Cathail tigherna Eoghanachta Locha Lein & Domhnall mac Eimhine mic Caindigh mormhaor Mair i n-Albain
Ro mheabhaidh iaramh an cath tria neart cathaighthe & crodhachta & iommbuailte ria Maol Seachlainn ó Thulcaind co h-Ath Cliath for Gallaib agus Laighnibh & torchair Maol Mórdha mac Murchadha mic Finn rí Laighen & mac Brogharbháin mic Concobhair tanaisi Ua Fáilghe & Tuathal mac Ughaire ríoghdhamhna Laighen & ár diairmidhe do Laighnibh amaille friú
Torchair Dubhghall mac Amhlaoibh & Giolla Ciaráin mac Gluin Iairn dá tanaisi Gall & Sichfrith mac Lodair iarla Insi h-Orc Brodar toiseach na n-Danmarcc & bá h-éisidhe ro marbh Brian
Ro machtait lucht na deich cétt lúireach uile annsin & anas lugha dhe torcrattar tri mhíle do Ghallaibh ann
As do bhás Bhriain & don cath-sin do ráidheadh an rann Trí bliadhna décc míle muadh ó ghenair Críost ní cor cian do bhliadhnaibh soin seghdha an rann go ro ládh ár Gall im Brian
Luidh tra Mael Muire mac Eochadhach comharba Páttraicc co sruithibh & miondaibh co Sord Colaim Chille co t-tuccsat as corp Briain righ Ereann & corp Murchaidh a mheic & cend Conaing & cenn Mothla
Baí imorro Maol Maire cona samhadh acc aire na c-corp co n-onóir & co n-airmittin mhóir & ro h-adhnaicit iaramh i n-Ard Macha i n-alaidh nui
Iomairecc eittir dá mac Bhriain .i. Donnchadh & Tadhg
Muidheadh for Dondchadh & do-fuit ann Ruaidhri ua Donnaccáin tigherna Aradh & sochaidhe oile amaille fris
Slóighedh lá h-ua Maol Doraidh & lá h-Ua Ruairc h-i Machc n-Aoi co ro marbhsat Domhnall mac Cathail & co ro indirsed an magh & co ruccsat gialla Connacht
Annal Aois Críost míle a cethair décc
An céd-bhliadhain do Mhaoileachlainn Mór mac Domhnaill os Erinn iar marbhadh Bhriain mic Cinneittigh
Ronán comharba Fechin
Colum ua Flannaccáin abb Main Choluim Chille
Conaing mac Find abb Daire Móir & Leith Mo Choemhocc d'écc
Muircertach ua Lorcáin airchindeach Lothra d'écc
Niall mac Dearggáin airchinneach Mungairte do mharbhadh
Donnghal macua Chantene airchinneach Tire Da Ghlas d'ég
Muirchertach mac Muiredhaigh Uí Néill do mharbhadh lá Conchobhar ua Domhnalláin tigherna Ua Tuirtri
Donnchadh ua Goaigh tigherna Chianachta Glinne Geimhin do mharbhadh
Giolla Críst mac Néill mic Dubhlaich do mharbhadh lá Maol Sechlainn
Muirchertach mac Anmchada tigherna Ua Liatháin do mharbhadh lá Mathghamhain mac Maoil Mhuaidh
Meanma mac tighearna Ua Caisin d'écc
Donnchadh mac Aodha Bicc Uí Maoileachlainn do mharbhadh lá Gallaibh
Maol Ísu mac tigherna Ua Maine do mharbhadh occ Iubhar Arnun lá Feraibh Tethbha
Mac Raghnaill mic Iomhair tigherna Puirt Láirge do mharbhadh lá h-Uibh Liatháin
Cú Dubh mac Maol Fabhaill toiseach Cairrge Brachaighe do mharbhadh lá Síl Taidhg i m-Breghaibh
Slóighedh lá Domhnall mac Duibh Da Bhoirend co Luimneach
Da mac Briain .i. Donnchadh & Tadhg ar a chend
Ferthar iomairecc etorra
Maidm for Deiscert Ereann & do thuit ann Domhnall co sochaidhibh amaille fris
Slóigheadh lá h-Ua Néill .i. lá Flaithbhertach co f-Feraibh Midhe & Bregh ime i l-Laighnibh co ro oircc an tír co Leithghlinn co t-tucc gabhála & broid co ro marbh tigherna Ua m-Buidhe & sochaidhe ele
An slúaigheadh-so Fhlaithbhertaigh i leith an rí Maolechlainn Sloicchedh lá Maol Sechloinn & lá h-Ua Néill & lá h-Ua Maol Doraidh co h-Ath Cliath co ro loisccset an Dún & gach a raibhe ó Dún amach do thaighibh & do-dheochatar iaromh i n-Uíbh Cheinnselaigh co ro airccset an tír uile & tuccsat il-mhíle do bhraitt & innilibh co t-tarruscht crech dia chreachaibh ann go ro marbhtha drong mhór díobh im mhac righ Connacht .i. An Sleganach & cor agbhadh ann Conghalach mac Conchobhair tigherna Ua Failghe & Giolla Colaim ua h-Aghdha tigherna Tethbha & sochaidhe archena
Slóighedh lá Maol Sechlainn & lá h-Ua Néill & lá Maol Doraidh & lá h-Ua Ruairc i l-Laighnibh co t-tuccsat gialla Laighen & do-radsat righe Laighen do Dhonn Cuan mac Dunlaing & ro indirset Osraighe & tuccsat airccne dirimhe & braitt iomdha
Crech mór lá Maol Fothartaigh i n-Dál g-Cais conus-tarraidh Donnchadh mac Briain co n-Dál c-Cais co raeimhidh forra-sidhe & torchair ann mac Ruaidhri i Donnaccáin & mac Uí Chathaláin & daoine oile bheos & do-bhert Maol Fothartaigh na gabhala lais iaramh
Aodh Ua Ruairc .i. mac Sen-Fergail tigherna Breifne & rioghdhamhna Connacht do mharbhadh lá Tadhg an Eich Ghil mac Cathail mic Concobhair lá righ Connacht acc Loch Néill i Maigh Aoi a n-dioghail Domhnaill a bhrathar
An Sleghanach Ua Maoil Sechlainn do mharbhadh la h-Uibh c-Cennselaigh
Cindeidigh mac Fergail tigherna Laoighisi d'écc
Aodh mac Taidhcc mic Murchadha Ui Cheallaigh tigherna Ua Maine do mharbhadh i c-Cluain Mic Nóis
Giolla Crist mac Néill mic Dubhlaigh do mharbhadh la Maoil Sechloinn mac Domhnaill
Dúnghal ua Donnchaidh do dhul ar creich go h-Aradh Cliach gur ro marbhadh Find mac Ruaidhri uí Dhonnagáin tigherna Aradh & Ua c-Cuanach lais
Annal Aois Criost míle a cúicc décc
An dara bliadhain do Mhaoilechlainn
Flannaccán mac Conaing fos-aircinnech Arda Macha
Muirghios airchinneach Lis Aoidheadh d'écc
Diarmaitt ua Maoil Thelcha comharba Comhgaill
Eithne inghen uí Suairt comharba Bríghde d'écc
Airbhertach mac Coisi Dobhroin airchinnech Ruis Ailithir & Maol Patraicc ua Sluaghadhaigh saoi Ereann d'écc
Mac Liacc .i. Muirchertach mac Con Certaich árd-ollamh Ereann an tan-sin d'écc
Ba h-é céd rann Mic Liacc annso Muirchertach Becc mac Maoil Certaigh baoi acc ionghaire na m-bó as é as indraic nachas iomlait tabhair sgenach findraip dó
Ba h-é a rann deidhenach annso A chluicc ata i cind m'adhairt dot is ní teccait caraitt ge do-né tu do ding dang as dít scenter an salann
Slóicchedh lá Mael Sechlainn i nd-Ultoibh go t-tucc gialla Uladh lais
Giolla Colaim ua h-Aghdhai tigherna Tethbha do mharbhadh ó mhac Duinn mic Donnghaile i n-Druim Ráite
Mac Raith mac Muiredhaigh Claoin tigherna Ciarraighe Luachra do marbhadh
Donn Cuan .i. An Baethan mac Dunlaing tigherna Laighen & Tadhg ua Riain tighearna Ua n-Dróna do mharbhadh lá Donnchadh mac Giolla Patraicc i Leithghlionn iar n-dénamh dóibh cotaigh & comhluighe i t-tús laoi
Mo Ling ro tairngir innso Donn Durgen agus an righ-bard ruibhnech tethsat commond i n-Glind Gerg nisn-ain comluighi croderg
Dún Da Lethglass do losccadh uile cona daimh liacc & cona cloictech do thene dé ait
Cluain Mic Nóis & Cluain Ferta Brénainn & Cenannus do losccadh
Cath eittir Ultaibh & Dal n-Araidhe & ro sraoineadh for Dal n-Araidhe ria Niall mac Eochadha & do-fuit ann Domhnall mac Loingsigh tigherna Dail n-Araidhe & Niall mac Duibh Tuinne mac Eochadha mic Ardgair aith-rí Uladh & Conchobhar ua Domhnalláin tigherna Ua Tuirtri & araill amaille Slóighedh lá Maol Seachlainn i n-Osraighibh go ro indir Osraighe & do-rad gabhala & braitt lais & ro marbh Dúngal mac Giolla Padraicc mic Donnchadha & sochaidhe oile
Slóicchedh lá Maol Seachlainn i n-Osraighibh dorídhisi co ro indir leth an tíre & tucc a n-gialla
Do-dheochaidh iaramh i n-Uaibh Ceindselaigh co ros-indrastair & tucc a m-buar & a m-braitt
Connachta do arccain & do bhrisedh Cind Choradh & Cille Dá Lua
Fir Mumhan do orgain Insi Clothrann & Insi Bó Finne
Gebhendach mac Aedha tigherna Ua Máine do mharbhadh lá h-Uibh Maine feísin
Maoil Iosa mac Flandaccáin do mharbhadh
Maidhm riae n-Eilibh for Eoghanacht Caisil dú i t-torchair Domhnall ua Domhnaill ríoghdhamhna Chaisil & Domhnall ua Ruaidhri tigherna Aradh & sochaidhe oile
Annal Aois Criost míle a sé décc
An treas bhliadhain do Mhaoileachlaind
Diarmaitt ua Maoil Tealcha comharba Comhghaill eaccnaidh foircthe sccribhnidh & eapscop d'écc
Caencomhrac ua Buithin fer leighinn Glinne h-Uissen d'écc
Ceallach ua Maoil Midhe airchindech Droma Raithe d'ég
Oenghus mac Flainn airchindeach Lainde Léire & Diarmaid ua Maol M'Aodhóg abb Glinne h-Uissen d'écc
Condmach fer leigind & abb Achaidh Urghlais do mharbhadh la h-Uibh Bairrche
Oengus mac Carraigh Calma ríoghdhamhna Teamhrach tuir ordain Ereann d'écc do threagait
Ferghal mac Domhnaill mic Conchobhair ríoghdhamhna Ailigh do mharbhadh lá Cenel Eoghain fadhéin
Cond mac Concobhair mic Eigneacháin d'écc
Dondchadh mac Donncadha Uí Conghalaigh ríoghdhamhna Ereand do mharbhadh lá Feraibh Bregh buddhéin
Giolla Chríst ua Lorcáin tigherna Caille Follamhain do mharbhadh h-i c-Cenannus
Fland ua Beice tigherna Ua Meith do mharbhadh
Muiredhach ua Duibheoin tigherna Ua Mic Uais Bhregh do mharbhadh lá Flaithbheartach Ua Néill ardo thabhairt for Ghallaibh lá Maoil Seachlainn i n-Odhba dú i t-torchrattar íle
Gaeithini Ua Mordha do mharbhadh
Dubh Da Bhoirenn ua Riain do mharbhadh
Annal Aois Criost míle a secht décc
An cethramhadh bliadhain do Mhaoilechlainn
Gormghal ind Ard-Ailéin primh-anmchara Ereann
Corpmac ua Mititteain abb Achaidh Abhlae d'écc
Muiredhach Ultach anmchara Cluana Mic Nóis d'écc
Braon mac Mhaoil Mhórdha mic Murchadha rí Laighen do dhalladh i n-Ath Cliath lá Sitriocc mac Amhlaoibh a meabhail & a écc dé
Conghalach mac Concobhair mic Find tigherna Ua Failghe do écc
Maolán mac Eccnígh uí Leochain tigherna Gaileng & Tuath Luicchne uile do mharbhadh dona Saithnibh
Cearbhall mac Maoil Mhordha ríoghdhamhna Laighen do mharbhadh i meabhail
Coccadh etir Maol Sechlainn & h-Uí Néill an Tuaisceirt co n-deachattar Eoghanaigh tar Sliabh Fuait fo thuaidh
Creach lá Maol Seachlainn go Fiora Ceall & tairtes drong don t-sluagh la Fiora Ceall & lá h-Ele go ro marbhadh ann Domhnall Ua Caindealbháin tigherna Ceneoil Laoghaire & Cass Midhe rechtaire Maoil Sechnaill & ua Clérchéin tigherna Caille Follamhain do ghuin & a écc iar sist
Flannaccán Ua Ceallaigh & Conghalach mac Maoil Sechlainn do ghuin isin maighin chédna
Giolla Colaim mac Muiredhaigh uí Maoil Trea & Aedh Ua h-Eradáin tigherna Ua m-Bresail Macha d'écc
Cernach Ua Mórdha tigherna Laoighisi do mharbhadh
Muiredhach mac Muirchertaigh tigherna Fothart do mharbhadh
Annal Aois Criost míle a h-ocht décc
An cúicceadh bliadhain do Mhaoileachlainn
Domhnall mac Maoil Sechnaill mic Domhnaill comharba Finnen & Mo Cholmocc d'écc
Ongharcc ua Maoile Dúin secnab .i. prióir Cluana Mic Nóis d'écc
h-Ua Brodubháin abb Achuidh Úir do mharbhadh
Ceall Dara do uile-losccadh do thene de aith cenmotha aoin-tegh amháin
Orgain Cenannsa do Sitriucc mac Amhlaoibh co n-Gallaibh Atha Cliath co rugsat gabhála diarmidhe & braitt & ro mharbhsat daoine iomdha for lár na cille
Scrín Ciaráin do orgain do Domhnall mac Taidhg & a mharbhadh fein a c-cend sechtmhaine tria fhiortaibh Dé & Ciaráin
Dá mac Maoil Seachloinn mic Maol Ruanaidh Ardghar & Ardchú dá ríghdhamhna Oiligh do mharbhadh lá Cenél Eoghain fádhéin
Mathghamhain mac Conaing mic Duinn Cuan rioghdhamhna Mumhan d'écc
Mac Catharnaigh mic Aodha do Uibh Caisseni do coimhionnsaigheadh for Dhonnchadh mac Briain co t-tarat beim do claidhebh ina chend & dar a láimh gur ben an lámh .i. a bhass dheas dé
Terna iaram mac Briain & ro marbhadh mac Catharnaigh
Maol Mordha mac Maoil Mhuaidh tanaisi Dealbhna do mharbhadh
Ua Geibhennaigh tanaisi Ua Máine do mharbhadh
Flaithbhertach Ua Néill do theacht a t-Tír Conaill go ro h-aircceadh lais Tír n-Enda & Tír Luchcdhach
Ruaidhri ua h-Ailelláin tigherna Ua n-Eathach do mharbhadh lá Fiora Fernmhaighe & ro marbhadh dá mhac Ceinneidigh .i. Conghalach & Giolla Muire ina dhíoghail fo chedóir
Giolla Caoimhghin mac Dunlaing mic Tuathail righdamhna Laighen do mharbhadh do Laighnibh budhdhéin .i. do Laoighis
Ailéni mac Oissene tigherna Mughdorn & Oissene ua Cathassaigh tigherna Saithne do mharbhadh lá Gaileangaibh
Ruaidhri mac Faoláin tigherna Fothart do mharbhadh
Annal Aois Críost míle a naoi décc
An seiseadh bliadhain do Mhaoilechlaind
Maol Mhuaidh Ua Maol Mhuaidh tigherna Fear c-Ceall do mharbhadh h-i Maigh Léne lá Muirchertach ua Carraigh
Slóicchedh lá Maol Seachlainn & lá h-Ua Néill & lá Donnchadh mac Briain & lá h-Art Ua Ruairc co Sionainn co t-tuccsat gialla Connacht do Mhaol Sechloind
Flaithbhertach ua h-Eochadha do dhalladh lá Niall mac Eochadha
Tearmann Findia do orgain ó Uibh Faoláin
Domhnall mac Muiredhaigh tigherna Ua Máine do mharbhadh
Aedh ua h-Indreachtaigh tigherna Ua Méith do mharbhadh lá h-Uibh Nialláin
Cú Luachra ua Conchobhair tigherna Ciarraighe Luachra do écc
Annal Aois Críost míle fiche
An sechtmhadh bliadhain do Maoilechlainn
Corbmac ua Find suí-epscop Mumhan d'écc
Ard Macha do losccad gusan Raith uile gan tesarccain aoin-tighe inte cenmotha an teach screaptra namá & ro loisccthi iol-taighe isna treabhaibh & ro losccadh in doimh liacc mór & in cloictheach cona cloccaibh & Daimh Liagg na Toe & Daimh Liacc an t-Sabhaill & an t-sen-cathaoir proicepta & carpat na n-abbadh & a liubhair i t-taighibh na mac leighinn co n-iomatt óir & airgit & gach seoit archena
Ceall Dara cona dertoigh do losccadh
Glend Da Locha cona derthaighibh do losccadh
Losccadh Cluana Ioraird Arand Suird & Cluana Mic Nóis
Scrín Pattraicc & an Finnfoideach Pattraicc do orccain ó ingrinntibh & lá h-ua n-Aidith & lá h-Iochtar Ua n-Eachdach co ruccsatt uii céd bó leó
Maol Muire mac Eochadha comhorba Patraicc cend clérech Iarthair Thuaisceirt Eorpa uile & tuile ordáin iarthair domhain in t-sui eccnaidhe do écc an tres lá do mí Iun isin Aoine ria c-Cincthídhies do shonnradh & Amhalghaidh i c-comharbas Pátraicc do réir tuaithe & ecclaisi
Annal Aois Críost míle fiche a h-aen An t-ochtmadh bliadhain do Mhaoilechlainn
Maonach saccart & airchinneach Lainne Léire do écc
Maol Maire inghen Amhlaoibh ben Maoilechlainn mic Domhnaill d'ég
Aod mac Flainn mic Maoil Shechlainn ríoghdhamhna Ereann do mharbhadh do ua Maighteacháin do Fheraibh Bile
= Branacán ua Maoil Uidhir airrí Midhe do bhádhadh dia Bealtainne h-i Loch Aindind & Mac Conailligh prímh-reachtaire Maol Sechlainn do écc iar n-orccain Scríne Ciaráin dóibh a n-dís
h-I c-cinn nómhaidhe iarsan orccain
Maidhm ria n-Ughaire mac Dunlaing ria rígh Laighen for Sitricc mac Amhlaoibh co n-Gallaibh Atha Cliath occ Derge Mo Goróg co ro ladh derg-ár Gall i n-Uibh Briuin Cualand
Cú Caille mac Dubhlaich tigherna Fear Tulach d'écc
Cú Caille mac Marcáin do mharbhadh lá Síol n-Anmchadha
Mac Con Chenainn tigherna Ua n-Diarmada do mharbhadh la h-Uibh Gadhra
Creach mhór lá Maol Sechlainn for Gulla & creach isin oidhche chédna iaramh la h-Uibh Néill for Chiannachtaibh
Crech mhór isin lá arnamharach lá Maol Sechlainn for Cenél n-Eocchain & a n-ionnarbadh tar Sliabh Fuaid fó thuaid
Mac Eitigh mic Follamhain toiseach Cloinne Fuadach do écc
Fros cruithneachta do fherthain i n-Osraighibh
Amhalghaidh comharba Pátraicc do dhol isin Mumhain cédna cur co t-tucc a mhór-chuairt
Annal Aois Críost míle fiche a dó
Maidhm Atha Buidhe Tlachtgha ria Maol Sechlainn for Ghalloibh Atha Cliath dú i t-torchrattar ile dia n-ebhraidh A chosccar dearg deidhenach feasccor occ an Ath m-Buidhe triocha láithe léimendach o sin co cend a uidhe
Mí dho ina bhethaidh iarsin
Maoileachlainn Mór mac Domhnaill mic Donnchadha tuir ordain & oireachais iarthair dhomhain do écc h-í c-Cró Inis Lócha h-Ainind iar m-beith trí bliadhna cethrachat i righe uas Erinn madh iar Lebhar Cluana Mic Nóis .i. ag cor righe Briain mic Cinneidhigh ansan áiremh i n-ecmhaing naoi m-bliadhna iar c-cath Cluana Tarbh isin treas bliadhain sechtmoghat a aoisi an cethramhadh nóin do September dia domhnaigh do shonnradh iar n-aithrighe dhíocra ina phecthoibh agus tairmtheachtaibh iar n-airittin chuirp Criost & a fhola & iarna ongadh i l-lamhaibh Amhalgadha comharba Pattraicc ar ro bhaoi-sidhe & comharba Cholaim Chille & comharba Ciaráin & ermhór sruithedh Erenn h-i f-frecnarcus occa & ro chelebhairsiot oiffrinn & imna psalma & cantice do raith a anma
Bá liach do aidilccneachaibh an Coimhdhe an bás-sin Maoil Shechlainn amhail as follus isin rann Trí chéd port occ an rígh imma topar broit is bídh altrom ó rígh na n-dúile i medhón gach dúine díbh
As do bhliadhnaibh bháis Maoileachlainn bheós ro raidhedh Dá bhliadhain dá dheich is míle ó ghein Criost cenn gach ríghe go h-écc uí Colmáin na c-creach Maol Sechlainn comlán cuimhneach
Flann ua Tacáin airchinneach Dermhaighe eccnaidh derscaighthe & Maol Cobha ua Gallchubhair comhorba Scríne Adhamhnáin d'écc
Lachtnán Insi Caoin comharba Deagha d'écc i n-Ard Macha
Cathasach ua Garbháin fer leighinn Cluana Mic Nóis do Chuircnibh a chenel & Ioseph mac Dúnchadha anmchara Cluana Mic Nóis d'écc
Athair Coinn na m-Bocht esidhe
Muiren na Tengadh do mharbhadh ó dhibh gillibh do Luighnibh
Domhnall ua Murchadha Gluine il-Lar tigherna an Tuaisceirt do mharbhadh lá Ciannachtaibh Glinne Geimhin
Domhnall mac Aodha Uí Mhaol Doraidh do mharbhadh
Muiredhach ua Slebhene ard-ollamh Tuaisceirt Ereann do mharbhadh lá Fiora Rois
Mac Cerbhaill tighearna Ele & Domhnall mac Ceallaigh flaith Fothart do mharbhadh
Sitriocc mac Iomhair tigherna Phuirt Láirge do mharbhadh la tigherna Osraighe
Mac Leighinn mac Coirill tigherna Oirghiall do écc iar b-pennaind ina phecthaibh
Mathghamhain mac Laidhgnéin mic Cerbhaill tigherna Fernmhaighe do mharbhadh h-i c-Cluain Eoais lá Cathal ua Críocháin
Muirchertach ua Carraigh Calma do mharbhadh lá Maol Sechlainn God i meabhail
Muir-chomhrac forsan f-faircci ettir Ghallaibh Ata Cliath & Niall mac Eochadha rí Uladh co raeimhidh forsna Gulla & tuccadh iad féin i m-broit & tuccadh dan a longa leó acht uathadh at-rula as ar éiccin
Flathroi mac Duibh Slángha mic Aodha mic Tomaltaigh tigherna Leithe Cathail do thuitim lasna Gallaibh isin mur-chomhrac-sin isin sechtmhadh m-bliadhain décc a aoisi
Donnchadh toisech Cloinne Cathail d'écc
Cloich-shnechta dimhór ro fer isin samhradh combdar meíde ubhla fiadhain na clocha & ro artraigh toirneach & teinnteach mór co ro mudhaigheadh daoine & ceathra seachnón Eireann
Orccain Chille Dara ó Dhonn Sléibhe go n-Uibh Faoláin
Maidhm h-i Sliabh Fuaid for Airghiallaibh ri Niall mac Eochadha & ro cuireadh dearg-ár Airghiall ann
Aois Críost míle fiche a trí
Maol Maire ua Cainen eccnaidh & epscop Suird Cholaim Chille d'écc
Domhnall mac Aodha Bicc Uí Maoileachlainn an dara tigherna boí for Mídhe do mharbhadh lá mac Senain uí Leocain & lá Luighnibh
Crech lá Gulla dar Deisceart m-Bregh & dar Doimh Liacc Chianáin & Ainbhith ua Cathasaigh toiseach na Saitne do mharbhadh dhóibh isin ló-sin
Dúnchadh ua Duinn tigherna Bregh feall do Ghallaibh fair ina n-airecht féin & a bhreith dar muir sair dar sarucchadh Colaim Cille ar as é a comharba bai a c-comairce fris
Lochlaind mac Maoileachlainn tigherna Insi h-Eoghain & Maighe h-Itha do mharbhadh lá a dherbhrathair féin .i. lá Niall & lá Ciannachta Glinne Geimhin
Tadhg mac Briain mic Cindeittigh do mharbhadh do Eilibh i fiull iar na eráil dia bhrathair féin do Dhonnchadh forrae
Conchobhar mac Aenghusa mac Carraicch Calma do mharbhadh lasna Gutta i meabhail
Tearmann Cluana Mic Nóis do orgain do Ghadhra mac Dunadhaigh go ruc il-cheda bó ass
Slóighedh lá h-ua Conchobhair .i. Tadhg an Eich Ghil rí Connacht i n-Uibh Briuin dia ro marbhadh ann Domhnall Ua h-Eaghra tigherna Luighne Connacht
Erard mac Coisse árd-chroinicidh na n-Gaoidheal d'écc h-i Cluain Mic Nóis iar n-deigh-bhethaidh
Annal Aois Críost mile fiche a cethair
Fachtna fer leighind & sagart Cluana Mic Nóis aircinneach Fiondabhrach Abhae aircindeach Ind Eidhnen abb na n-Gaoidheal d'écc h-i Róimh iar n-dol dia oilethre
Dubh Shláine prímh-anmchara na n-Gaoidheal & saccart Aird Brecain d'écc h-í c-Cluain Mic Nóis
Dond Sléibhe tigherna Ua Faolain do ghabháil tighe oc Dubhloch for Augaire mac Dúnlaing for rígh Laighen & for Mhaolmórdha mac Lorcáin tigherna Ua c-Ceinnsealaigh & for a mhac & ro marbtha iatt a t-triur and lá Donn Sleibhe
Cuán ua Lothcháin primh-écces Ereann & saoi-senchaidh do mharbhadh i t-Tethbha & brénaitt a n-aon-uair an lucht ro marbh & is firt filidh indsin
Cú Chaille mac Gairbhith d'Feraibh Bregh d'écc
Donn Slébhe mac Maoil Mordha tigherna Ua Faeláin do thocht for creich i n-Uibh Failghe conas-tarraidh tigherna Ua Failge & dream do Uibh Muireadhaigh co ro marbhsat é isin ionadh in ro roindedh creich Cille Dara
Cath Atha na Croisi h-i c-Corand eittir Ua Maol Doraidh & Ua Ruairc go raoimhidh for Ua Ruairc & ro ladh ár a mhuinntire .i. fiche céd as eadh torchrattar ann im Ruarc ua n-Diarmada tanaisi Breifne
As do ro raidhedh An cath oc Ath na Croisi fechattar fir cen taissi ro líon do collaibh Corann as la Conall a mhaissi
Cath ele etorra go rimheadh for Fhiora Brefne go t-torchair mac Tighernáin ann
Slóicched lá mac n-Eochadha go Gallu go ro loisccedh lais & go t-tucc gialla Gaoidheal uadhaibh
Slóicchedh lá h-Osraighibh & lá Laighnibh co Talcainde & do-ratsat seóda & gialla ó Ghallaibh
Maidhm na n-Erland ria n-Gearr Gaolla for Gulla
Domhnall mac Aodha ríoghdhamhna Oiligh do mharbhadh do Ghiolla Mura mac Occáin
Maol Dúin ua Con Chaille tigherna Ua Nialláin do mharbhadh do Uibh Dortaind
Maol Ruanaidh ua Ciarrdhai tigherna Cairpre d'écc ar Fher Mumhan do chuir lá Donnchadh mac Aodha i n-Glionn Uisen tre miorbhail Dé & Comhdháin
Annal Aois Críost mile fiche a cúicc
Flannabhra comharba Iae Colaim Chille
Maol Eóin ua Toráin comharba Doire Cholaim Chille
Cend Faoladh mac Flaithbertaigh comharba Mo Laisi Daimhinsi
Giolla Criost a fer léighinn d'écc
Maol Bríghdi ua Richiden comharba Finnia & Comhgaill d'écc
Duibh Insi ua Faircheallaigh abb Droma Lethain
Saorbhrethach abb Imleacha Iubhair tuir tochaidh & ordain iarthair Ereand esidhe
Muiredhach mac Mucchróin comharba Ciaráin & Commáin d'écc
Do mhuintir Imlicch Fordeorach dó
Niall ua Concobhair ríoghdhamhna Connacht do mharbhadh
Mac Tíre mac Donnghaile tánaisi Teathbha do mharbhadh
Gearr Gaola tigherna Brecch do mharbhadh & do losccadh do Dheiscert Bregh & do Mathghamhain ua Riaccáin
Slóichcedh lá Flaithbertach Ua Néill i m-Breghaibh co t-tucc gialla Gaoidheal ó Ghallaibh
Slóicchedh lá Domhnall Gott i m-Breghaibh go ro indarb h-Ui Néill tar Sliabh Fuaid fo thuaidh & co farccaibh-siot a sciatha & a n-eocha lais & co t-tucc aittire Fer m-Breghuaidhibh
Maol Sechloind Gott tigherna Midhe do écc fo cedóir dar a eisi
Ua Comhaltáin Uí Chléirigh tigherna Ua Fiachrach Aidhne d'écc
Crech lá Cathalán tigherna Fernmhaighe for Feraibh Manach
Creach lá Fiora Mhanach fo chedóir go Loch n-Uaithne go ro loiscset & co ro mharbhsat secht fir décc for bhrú an locha
Dúnghal ua Donnchadha rí Caisil do écc
Tearmann Feichín do arccain & do losccadh aidhche Nottlacc Mór lá h-Uibh Críocháin
Annal Aois Criost míle fiche a sé
Conall ua Cilline comharba Cronáin Tuama Gréine Maol Pattraicc ua Ailecain fer leighind Duin Lethglaisse d'écc
Maol Ruanaidh Ua Maol Doraidh tigherna Ceniuil Conaill do dhol tar muir dia oilithre
Slóicchedh lá Donnchadh mac Briain co t-tucc gialla Fer Midhe & m-Bregh Gall Laighen & Osraighe
Slóichcedh lá Flaithbhertach Ua Néill & lá Maol Sechloind mac Maol Ruanaidh h-í Midhe co t-tuccsatt gialla & go n-deachsat for lic oighreadh i n-Inis Mochta & ro indirsett in inis for Ghallaibh
Muircheartach mac Conghalaigh tigherna Ua f-Foilghe do mharbhadh lá Gallaibh Atha Cliath
Aimhirgin ua Mórdha tigherna Laoighisi & Cu Duiligh ua Beargdu tigherna Ua n-Duach do mharbhadh la aroile & comh-ár Ua n-Duach & Laighisi acht ro meabhaidh for Ua n-Duach
Maidhm ria Roen for Ghulla Atha Cliat occ Loich Rén
Crech-shlóichcedh lá h-Osraighibh i n-Uibh Muiredhaigh & ruccsat gabhala móra & ro ghonsat Muirchertach mac Dunlaing
Do-dheochattar Ui Muiredhaigh i n-Osraighibh co ro oirccsett Tealach n-Dimaind & ro marbhsat an sec-napaidh
Slóichcedh la tigherna n-Osraighe i n-Uibh Ceinnsealaigh co ros-indir
Trí catha do bhrisedh do Raon mac Muirchertaigh mic Maoileachlaind do rioghdhamhna Temhra .i. do Chloinn Cholmain cath for Fiora Midhe cath for Fiora Bregh & cath for Ghallaibh Atha Cliath
An clochan óthá Garrdha in Bhainbh co h-Ilaidh na t-Tri c-Cros do dhénamh lá Bresal Conailleach h-í c-Cluain Mic Nóis
Crech mór lá Gerr an Cogaidh for Domhnach Sechnaill & Gerr an Chogaidh fésin do mharbhadh arnamharach & a dhá bhráthair immaille fris .i. Etigen & Giolla Maith lá Muiredhach ua Céle ina thigh fén tré fertaibh Dé & Sechnaill indsin
Annal Aois Críost míle fiche a seacht
Dunchadh mac Giolla Mo Chonna comharba Sechnaill an t-eccnaidh bá dearsccaighthi d'Eirionchaibh d'écc h-i c-Colóin san n-Germáin
Maol Ruanaidh Ua Maol Doraidh tigherna Cenel Conaill do ecc ina oilithre
Ruaidhri mac Foghartaigh tigherna Deisceirt Bregh d'ég iar n-aithrighe & iar sendataidh
Tadhg mac Giolla Pattraig do dhalladh lá tigherna Osraighe Donncadh mac Giolla Pattraicc
Slóighedh lá Donnchadh mac Briain i n-Osraighibh go raoimhidh for a mhuintir & ro marbhadh an tan-sin Gadhra mac Dúnadhaigh tigherna Síl n-Anmchadha & Domhnall mac Sencháin mic Flaithbertaigh rioghdhamhna Mumhan Maol Sechloinn mac Concobhair tigherna Corco Mo Dhruadh & dá mhac Cuilén mic Conchobhair tigherna & tanaisi O Conaill dá mhac Ecceartaigh tigherna & tanaisi Eocchanachta & Occán ua Cuirc mac Anluain mic Ceindeittigh & sochaidhe oile nach airemhther
Scrín Cholaim Chille do orgain do Raen & boraimhe mór do breith esde
Scrín Mo Cholmócc do arccain lá h-Amhlaoibh & lá Dunchadh tigherna Bregh
Slóicchedh lá Sitriocc mac Amhlaoibh & lá Dúnchadh tigherna Bregh i Mídhe co Léicc m-Bladhma co comharnacthar friú Fir Midhe im Roen ua Maoilechlainn
Ferthar cath etorra
Maidheadh for Gallaibh & for Fhiora Bregh
Cuirther a n-ár im Dhúnchadh mac Duinn tigherna Bregh agus im Ghioll Ausaille mac Giolla Caoimhghin tighearna Ua m-Briúin Chualann
Soiter for Roen doridhisi & maidhedh fair & marbhthar Roen tigherna Midhe co sochaidhibh oile
Cathalán ua Criocháin tigherna Fernmhaighe & Airghiall archena & Cú Locha ua Gairbhith tigherna Ua Meith do chomhtuitim fri aroile
Domhnall mac Flaithbhertaigh Ui Néill d'écc
Creach lá Cenél Eoghain for Ultoibh co t-tuccsat bóromha mhór
Mac Cuind mic Dondghaile ríghdhamhna Tethbha d'écc
Annal Aois Críost míle fiche a h-ocht
= Tuathal ua Dubhannaigh espucc Cluana Iraird an t-easpucc ua Suairlich & Tadhg mac Eathach airchindeach Cille Da Lua d'écc
Art ua Dunchadha airchinneach Mungairti d'ég
Giolla Criost mac Duibh Chuilinn uasal-shagart Arda Macha d'écc i Ros Comáin
Cosenmach mac Duibh Eachtgha comharba Tola
Giolla Pattraicc ua Flaithbhertaicch airchindeach Suird
Cormac sagart Cenannsa
Maol Pattraig ua Baoghalán sacart Cluana Mic Nóis
Flaithnia h-ua Tighernáin fer leighinn Cille Da Cheallócc
Cernach aistire Cluana Mic Nóis d'écc
Brian ua Conchobhair Scorn Ua Ruairc Flaithbhertach ua h-Erudain & Conchobhar mac Eochadha do mharbhadh
Maol Mordha tigherna Fer Rois do mharbhadh la Conaillibh Muirtheimhne
Mac Con Cuailgne tigherna Ua n-Eathach do écc
Flannaccán ua Ceallaigh tigherna Bregh & Sitriocc mac Amhlaoibh tigherna Gall do dhol do Róimh
Crech lá Cenel n-Eochcain i t-Tir Conaill go t-tuccsat gabhála móra
Donn ua Conghalaigh do mharbhadh do Conaillibh
Derthech Sláine do thuitim
Bec ua h-Aghda tigherna Teathbha do mharbhadh
Annal Aois Criost mile fiche a naoi
= Donn Sléibhe ua Brogarbháin tigherna Ua Foilghe do mharbhadh
Donnchadh ua Donnacáin tigherna Fernmhaighe & Cionaedh mac An Gheirrce tigherna Conailli do chomhthuitim h-í Cill Slébhe
Brian ua Concobhair ríoghdhamhna Connacht do mharbhadh do Mhaolsechlainn mac Maol Ruanaidh tighearna Crumhthann
Muirchertach Ua Maol Doraidh do mharbhadh do Uibh Canannáin oc Raith Canannáin
Aodh Ua Ruairc tigherna Dartraighe & tigherna Coirpre & Aengus ua h-Aenghusa airchinneach Droma Cliabh & trí fichet duine do losccadh imaille friu i n-Inis na Lainde h-i c-Coirpre Móir
Amhlaoibh mac Sitriocca tigherna Gall do ergabháil do Mathghamhain Ua Riagáin tigherna Bregh & do bhen da chéd décc bó d'fuasccladh ass & secht fichit each m-Brethnach & tri fichit uinge d'ór & cloidhemh Carlusa & aittire Gaidheal eittir Laighnibh & Leth Cuind & tri fichit uinge d'airget ghil ina unga geimhlech & ceithre fichit bó fhocail & impidhe & ceithre h-eittire d'O Riagáin féin fri sith & lán-lógh braghatt an treas aittire
Maol Colaim mac Maoil Bríghde mic Ruaidhri d'écc
Conchobhar ríoghdhamhna Connacht do dhalladh la Tadhg ua c-Conchobhair
Maol Bríghde priomh-shaor Ereann d'écc
Annal Aois Críost míle triocha
Breasal Conailleach comharba Ciaráin d'écc
Maol Martain espog Cille Dara d'écc
Eochaidh ua Cethenen comharba Tighernaigh ard-shaoi Ereann i n-egna d'écc i n-Ard Macha
Aonghus ua Cruimthir comharba Comhghaill
Tuathal ua Garbhain espog Cilli Cuilinn
Mael Odhar Dall fer leighinn Cille Achaidh d'écc
Flann ua Ceallaigh comharba Caoimhghin d'écc i c-Cluain Mic Nóis
Erchra gréine h-i prid Calainn September
Bachall Iosa do shárucchadh im thri caiplibh & ro marbhadh ria cionn nomhaide an fear ro-da-sháraigh
Flaithbhertach Ua Néill do dhul do Róimh dia oilithre
Ruaidhri Ua Canannáin tigherna Cenel Conaill do mharbhadh oc Modhairn lá h-Aodh Ua Néill & creach an t-sneachta ainm an t-slócchaidh dia ro marbhadh
Tadhg an Eich Ghil ua Concobhair .i. rí Connacht do mharbhadh lasan n-Gott .i. lá Maol Sechlainn ua Maol Ruanaidh tigherna Midhe & Cremthainne
Aodh Ua Maol Doraidh do mharbhadh la h-Art Ua Ruairc
Maidhm for Ua Maoleachlainn .i. Concobhar riasan n-Gott .i. Domhnall dú i t-torchair h-ua Cernacháin tigherna Luighne & ba h-esidhe maidhm Atha Ferna
Righe Midhe do ghabháil do Ua Maol Sechlainn & in Gott h-Ua Maeileachlainn do ionnarbadh ar Loch Ribh
Tadhg mac Lorcáin tigherna Ua Ceinnsealaigh do écc ina oilithre i n-Glionn Dá Locha Mara mac Mic Liacc ard-ollamh Ereann d'écc
Mael Dúin mac Ciarmhaic tigherna Cheineoil m-Binnigh do mharbhadh la Conchobhar ua Loingsigh
Conchobhar mac Taidhg Uí Cheallaigh tigherna Ua Máine do mharbhadh lá Feraibh Tethbha
Domhnall Gott rí Midhe do mharbhadh tre mebhail o Choin Caratt ua Cobhthaigh ó a amhus fein
Gormlaith inghen Murchadha mic Find máthair righ Gall .i. Sittrig & Donnchaidh mic Briain righ Mumhan & Choncobhaír mic Maoilechlainn rígh Temhra d'écc
As í an Gormlaith-si ro ling na trí léimeannae dia n-ebradh Trí léimeanna ro ling Gormlaith ní lingfedh ben co bráth léim i n-Ath Cliath léim i t-Temhraigh léim i c-Caisel carn-maigh ós cach
Comh-tuitim do Choin Gaileng & do mhac Senáin Ui Leochain dá rioghdhamhna Gaileng
Fland ua Flaind tigherna Gaileng do écc i n-aitthríchce h-i c-Cenannus
Donnchadh tigherna Cairpre do mharbhadh la h-Uibh Fiachrach Muirisc i n-doras tighe Scríne Adhamhnáin
Tuathal ua Dubhanaigh epscop Cluana Eraird d'écc iar n-deigh-bhetha
Annal Aois Criost míle triocha a h-aon
Cathusach comharba Finghin do dhalladh
Maol Suthain anmchara Briain mic Ceindeittigh
Conaincc ua Cerbhaill airchinnech Glinne Dá Locha ceann crábhaidh & déirce na n-Gaoidhel d'écc
Mac Find airchinnech tighe aoidhedh Cluana Mic Nóis
mac Delbhaoith comharba Cronáin Tuama Greíne d'écc
Flaithbhertach Ua Néill do thoidheacht ó Róimh
As fri reimhes Flaithbhertaigh fo-gaibhthi an connradh dimhór i n-Ard Macha amail as follus isin rand Seisedhach do ghrán corca no trian d'áirnibh dubh-corcra no do dercnaibh darach duinn no do cnoibh falach fionn-cuill
fo-gaibhthe gan tacha tinn i n-Ard Macha ar aon-pinginn
Ard m-Brecain do arccain do Ghallaibh Atha Cliath & dá chéd do daoinibh do losccadh isin doimh liacc & dá céd do bhreith i m-broitt
Inis Eoghain do arccain do Flaithbheartach mac Muirchertaigh Ui Néill & dia mac .i. Aodh
Slóichcedh la mac n-Eochadha co Tealach Occ & nocha t-tarraidh ní
Aodh Ua Néill do dhol thairis sair co t-tucc trí mhíle do bhuaibh & da céd ar mhíle do bhroitt
Ua Donnacáin tigherna Arad Thíre do mharbhadh lá h-ua m-Briain .i. Toirdhelbhach
Ua h-Aghda .i. Aghda mac Giolla Coluim tigherna Tethbha do bhásúcchadh lá a braithribh lá Muintir Maoil Fhinn
Glun Iairn mac Sitricc do mharbhadh la Deiscert Breagh
Diarmait mac Domhnaill mic Faoláin tigherna na n-Deisi & Donn Slébhe a bhráthair do mharbhadh lá Muirchertach mac Briain h-i c-cath Sléibhe Cua
Indredh n-Osraighe lá Donnchadh mac Briain co ro marbhsat Osraighe don cur-sin An Gilla Rintach Ua Anradhain & dá ua Maoilechlainn mic Floinnabhratt dá rioghdhamhna Chonaill Gabhra & Maol Coluim Caonraighech
Giolla Chomhghaill ua Slebhene primh-ollamh Tuaisceirt Ereann d'écc
Cond na m-Bocht cend Celedh n-Dhé & ancoiri Cluana Mic Nóis do chéid-tionól airghe do bochtaibh Cluana i n-I Íseal Chiaráin & ro edhbair fiche bó uaidh féin inntí
As dó do ráidheadh A Chuinn Chluana at-clos tú a h-Erind i n-Albain a chind ordain nochan usa do chill d'argain
Flaithbhertach ua Murchadha taoiseach Cenel m-Bogaine do écc Slébhe ua Dobhailen taoiseach Corca Fhir Tri do mharbhadh i Ua Ruairc Art .i. an Caileach do argain Cluana Ferta Brénainn & ro meabhaidh fair isin lo cédna ria n-Donnchadh mac Briain go f-fargaibh ár daoine & ethar
Raghnall mac Raghnaill mic Iomhair tigherna Puirt Lairge do mharbhadh i n-Ath Cliath i Annal Aois Críost míle triocha a dó
Maol Mordha angcoire d'écc
Mughron Ua Níoc abb Tuama Dha Ghualann d'écc
Duibh Indsi liachtaire Cluana Mic Nóis d'écc
Domhnall mac Maol Ruanaidh Uí Mhaoldoraidh tigherna Ceniuil Conaill do mharbhadh lá Cloind Fhianghasa
Mac Mathghamhna mic Muiredhaigh tigherna Ciarraighedo mharbhadh
Diarmaitt mac Eathach cend Cloinde Scandláin d'écc
Donnghal mac Duinn Chothaigh tigherna Gaileng do mharbhadh do ua Carraigh
Etru Ua Conaing ríoghdhamhna Mumhan do mharbhadh lá muintir Imleacha Ibhair
Maidhm Droma Bendchuir for Ultaibh ria n-Airghiallaibh
Maidhm Inbhir Boinne ria Sitrioc mac Amhlaoibh for Conaillibh & for Uibh t-Tortáin & for Uibh Méith in ro ládh a n-ár .i. trí chéd idir mharbhadh & ergabhail
Conchobhar mac Maoilechlainn Uí Dubhdai do mharbhadh dia bhráthair .i. do mhac Néill I Dhubhdai
Ceallach mac Dunchadha tigherna Ua n-Dúnchadha d'écc
Mathghamhain Ua Riagáin tigherna Bregh do thuitim la Domhnall h-Ua Ceallaigh isin domhnach ria c-Caisc
Domnall h-Ua Ceallaigh mac Flannaccáin do dhalladh lá Muirchertach Ua Ceallaigh
Aongus Ua Tighernáin do mharbhadh do Chenél Aodha
Murchadh mac Searraigh tigerna Coirpre Móiri d'écc
Muirchertach mac no ua Maoil Sechlainn do dhalladh la Conchobhar Ua Maoileachlainn
Tadhg Ua Guaire tigherna Ua Cuilinn do mharbhad la mac Maoil na m-Bó
Mac Con Connacht .i. Ua Dunadhaigh tigherna Sil n-Anmchadha do mharbhadh
Maol Tuile epscop Arda Macha do écc
Aois Críost míle triocha a trí
Muiredhach Ua Maonacáin uasal-espog & angcoire & Muiredhach Ua Mancháin comhorba Cronáin d'écc
Conn Ua Sinaich ard-angcoire Connacht d'écc
Conn mac Maoile Páttraicc airchindeách Mungairti & Disirt Oenghusa d'écc
Aedh mac Flaithbhertaigh Uí Néill tigherna Oiligh & ríoghdhamhna Ereann d'écc iar n-aithrighe & pennaind tochcaidhe aidhche fhéile Andreas
Maidhm ria Murchadh Ua Maoilechlainn for Conchobhar Ua Maoileachlainn in ro marbadh Maol Ruanaidh ua Carraigh Calma & Lorcan Ua Caindelbháin tigherna Laoghairi & tigherna Fer c-Cúl co sochaidhibh oile
Conchobhar ua Muiredhaigh tigherna Ciarraighe do mharbhadh
Aenach Carman do dhenamh lá Donnchadh mac Giolla Phattraicc iar n-gabhail righe Laighen do go maithibh laoch & cléreach Laighen & Osraighe maraen ris
Maidhm etir Ele & Ui Fiachrach Aidhne i t-torchair Braen Ua Clérigh & Muiredhach mac Giolla Pattraicc co sochaidhibh oile
Aimhirgin Ua Cerbhaill tigherna Ele d'écc
Aenghas Ua Cathail tigherna Eoghanachta Locha Léin do mharbhadh
Scrín Phettar & Phóil acc tepersain fola for altóir Pattraicc i n-Ard Macha h-i fiadhnaise caich i coitchinne
Focchartach Ua Aedha tigherna Muighe no Tuaithi Luircc & Ua Fiachrach Ardasratha do mharbhadh do Feraibh Manach
Disert Maoile Tuile do argain do Murchadh Ua Maoileachlainn
Murchadh Ua Maoileachlainn .i. mac Maoileachlainn Guit do mharbhadh i meabail la mac Iarnáin .i. la toiseach Cuircne i n-Inis Locha Semhdedhe
Find Ua Dúnghalaigh tigherna Musccraighe Thíre d'écc Mumhan mac Ruaidhri uí Chetfadha d'écc
Disert Mhaoil Tuile d'orccain do Murchadh Ó Mhaoilechlainn
Annal Aois Críost mile triocha a cethair
Cathal Mairtir airchindeach Corcaighe d'écc
Oenghas mac Flainn fer leighind Cluana Mic Nóis ard-eagnaidh Iarthair Dhomhain d'écc iar n-aithrighe
Maicnia Ua h-Uachtain fer leighinn Cenannsa do bháthadh oc tocht a h-Albain cuilebhadh Coluim Cille & trí minda do mhiondaibh Phattraicc & triocha do dhaoinibh imaille fris
Giolla Seachnaill mac Giolla Mo Chonna tigherna Deisceirt Bregh do mharbhadh la Fiora Roiss
Dubh Daingen tigherna Condacht do mharbhadh la Connachtaibh féissin
Dondchadh mac Briain do iondradh Osraighe
Giolla Colaim h-Ua Riaccáin tigherna Deiscceirt Bregh do thuitim lá Muirchertach h-Ua Ceallaigh
Giolla Pattraicc Ua Flannagáin tigherna Teathbha do thuitim lá Breaghmhainibh
Muiredhach Ua Flaithbhertaigh tigherna Ua m-Briuin Seóla d'ég
Coirten h-Ua Maol Ruain tigherna Dealbhna do mharbhadh for tairsioch Disirt Tola ó a muintir féissin & ro imir Tola tria neart Dé díoghail for an tí ro-da-sháraigh ar ro marbhadh isin uair chéadna
Giolla Fulartaigh tigherna na n-Déisi Bregh
Cathal mac Amhalghadha tigherna Ua Ceallaigh Cualann & a bhen .i. inghen mic Giolla Coimhghin do mharbhadh do mhac Ceallaigh mic Dunchadha & do mac Aodha mic Tuathail
Amhlaoibh mac Sittriocca do mharbhadh lá Saxanaibh ag dol do Róimh
Annal Aois Críost míle triocha a cúicc
Flaithbhertach ua Murchadha tigherna Ceniúil m-Boghaine do mharbhadh co n-druing oile amaille fris
Iarnán ua Flandchadha cú na naemh & na b-fírén do-ghairthí dhe do techt ar creich i n-Delbhna cona tairthetar uaite do Delbhna co t-tardsat iomairecc dó & ro ladh ár a mhuintire & ro marbhadh Iarnán féin tré fiortaibh Dé & na naemh
Raghnall ua h-Iomhair tigherna Puirt Láircce do mharbhadh i n-Ath Cliath lá Sitrioc mac Amhlaoibh
Ard m-Brecain do orccain do Sitriocc iaramh & Sord Cholaim Chille do orccain & do losccadh do Chonchobhar Ua Maoilechlainn ina díoghail
Cú Sléibhe mac Dobhrain tigherna Corca Fir Trí d'écc
Cell Usaille & Claonadh do orccain do Ghallaibh conus-tairraidh mac Donnchaidh mac Domhnaill go ro lá a n-derg-ár
Crech lá Donnchadh mac Dunlaing for Fheraibh Cualann go t-tucc bó-ghabhail mór & broid
Annal Aois Críost míle triocha a sé
Aonghas ua Flainn comharba Brénainn Cluana Ferta
Ceallach ua Selbhaigh .i. espocc comharba Bairri sruith-senóir Mumhan d'écc
Aenghas mac Catháin abb Corcaighe d'écc
Flaithbhertach an Trosttáin Ua Néill tigherna Oiligh d'écc iar n-deigh-bhethaidh & iar b-pennainn
Maelechlainn Ua Maelruanaidh tigherna Cremhthainne do mharbhadh lá h-Aodh Ua Concobhair a n-dioghail Thadhg an Eich Ghil & Briain
Domhnall ua h-Uathmharáin tigherna Fer Lí do mharbhadh do Dál n-Araidhe
Donnchadh mac Floinn rioghdhamhna Temhrach do mharbhadh la Feraibh Bréifne
Scolócc .i. Niall Ua Flannagáin tigherna Tethbha do mharbhadh la Feraibh Tethba búdéin .i. lá Muinntir Tlamáin
Murchadh ua an Chapaill .i. Ua Flaithbhertaigh & Niall mac Muirghesa da ríoghdhamhna Iarthair Connacht do mharbhadh
Cú Ciche mac Eccnecháin tigherna Ceneoil Enda d'écc
Donnchadh mac Dúnlaing tigherna Laighen do dhalladh lá Donnchadh mac Giolla Padraicc co n-erbail de a c-cionn t-sechtmaine
Ruaidhri mic Taidhg mic Lorcáin do dhalladh lá mac Maoil na m-Bó .i. Diarmaid
Diarmait mac Donnchadha tanaisi Osraighe do mharbhadh
Muirchertach mac Giolla Pháttraicc tigherna Leithe Ossraighe do mharbhadh d'ua Caellaighi dia muintir féin i f-fioll
Cell Dara & Cenannus do losccadh
Deartech Laithrigh Briúin do losccadh & do orccain d'Feraibh Midhe
Annal Aois Críost míle triocha a secht
Flann príoir Glinne h-Uisean
Cionaedh h-ua Maoil Temhin sruith-senóir Iarthair Laighen d'ég
Coirpre mac Rodaighe airchindech Eccailsi Bicce d'écc
Cathal mac Ruaidhri tigherna Iartair Connacht do dhol dia oilithre co h-Ard Macha
Flann mac Domhnaill Ui Maoileachlainn do dhalladh la Conchobhar lá a dearbhrathair
Trí h-Uí Maol Doraidh do mharbhadh lá h-Ua Canannáin
Trí h-Uí Fhollamhain & Finnachta Ua Earchadha do mharbhadh d'Aodh Ua Conchobhair
Cú Ionmhain ua Ruband tigherna Puirt Lairge do mharbhadh lá a chenél féissin
Port Laircci do orccain & losccadh lá Diarmaitt mac Mail na m-Bó
Scrín Cholaim Chille & Doimh Liacc Chianáin do orccain do Ghallaibh Atha Cliath
Muirghess Ua Con Chenainn tigherna Ua n-Diarmada d'écc
Archú ua Celecháin tigherna Ua m-Bresail & Ruaidhri ua Lorcáin tigherna Ua Nialláin do mharbhadh i Craoibh Caille lá Muiredhach ua Ruadhacáin & lá h-Uibh Eathach
Cearnachán Gott do mharbhadh lá h-Ua Flannagain .i. Sitriuc do Uibh Maine
Gilla Caeimhgin mac Amhalghadha tigherna Ua Ceallaigh do mharbhadh do macaibh Aodha mic Tuathail
Iomhar do mharbhadh do Ghallaibh Puirt Lairge tre meabhail
Dunchadh mac Dunlaing .i. rí Laigen do erghabhail i n-Disert Diarmada & a dalladh do Donnchadh mac Giolla Padraicc & a écc iaramh fo cedóir
Ruaidhri mac Taidhg ui Lorcáin tanaisi Ua c-Cennsealaigh do erghabháil i n-daimh liag Cille Cuilinn lá Donnchadh mac Giolla Phadraigh & a dhalladh iarsin lá mac Maoil na m-Bó
Annal Aois Críost míle triocha a h-ocht
Flaithbhertach mac Loingsicch espucc & fer leighinn Cluana Mic Nois
Cuindén epscop & abb & fer leighinn Condére comharba Mic Neisi & Cholmain Eala
h-Ua Gabhaidh sui-epscop Disirt Diarmatta
mac Céin mic Maoil Mhuaidh d'écc
Ailill ua Cair fer leighinn Dearmaighe Maol Mártain Cam fer leighinn Condére Flandaccán fer leighinn Cille Dara d'écc
Coirpre ua Coimhghiollain comharba Caindigh d'écc i Róimh
Colman Caech ua Conghaile comharba Mo Laisi
Niall mac Riagáin oircinneach Sláine do marbhadh lá h-Ua Conduibh
Giolla Criost mac Cathbhairr Ui Domhnaill gabhal fulaing chogaidh & cosnamha Cenil Conaill do mharbhadh lá mac Cuinn Uí Domhnaill
Ua Muireccein tigherna Tethbha do mharbhadh
Laidhgnén h-Ua Leocáin tigherna Gaileng do erghabhail
Cú Duiligh ua Donnchadha ríoghdhamhna Caisil do mharbhadh do Uibh Faoláin
Reachru do orccain do Ghallaibh
Meas dí mhór isin m-bliadhain-si as é a mhéd co ro mheth orca na n-orc
Da scaindir do cor idir Dhelbhna & Ua Maine i n-aine féle Ciaráin i c-Cluain Mic Nóis & ro meabhador a n-dis for Ibh Maine go ro marbadh triar ar caogaid d'Ibh Maine
Annal Aois Críost mile triocha a naoi
Maicnia epscop & comharba Mainistreach Buithi
Celechair ua Cuilennáin comharba Tighearnaigh
Muiredhach mac Flannacáin fosaircindech Arda Macha d'écc
Cloictheach Cluana Ioraird do thuitim
Domhnall mac Donnchadha tigherna Ua Faeláin do mharbhadh lá Domhnall Ua Ferghaile tigherna na b-Fortuath
Murchadh Ruadh mac Maoileachlainn do dhalladh lá Conchobhar Ua Maoilechlaind
Muiredhach mac Flaithbhertaigh Uí Néill do mharbhadh lá h-Uibh Labhradha
Donnchadh Dearcc mac Airt .i. An Caileach Ui Ruairc tigherna Airthir Connacht fri láimh a athar do mharbhadh lá h-Aodh Ua c-Concobhair
Slóighedh lá Donnchadh mac Giolla Pháttraicc co n-Osraighibh i Midhe co ro loiscset co Cnoghbha & co Drochat Atha
Aodh Ua Flannagáin tigherna Luircc & Ua f-Fiachrach do mharbhadh
Mac Ruaidhri tigherna Fernmaighe do thuitim lá a mhuintir féisin
Mac Ruissi tigherna Ceneoil Fhiachach do mharbhadh lá tigherna Fer Ceall
Donnchadh mac Giolla Phátraicc tigherna Osraighe & Laighen d'urmhór d'écc iar m-beith i n-galar fhotta
Annal Aois Críost mile ceathracha
Maol Maire Ua Ochtáin comharba Cholaim Chille & Adhamhnáin d'écc
Dúnchadh ua h-Anchainge saoi tiachtana leigind Arda Macha d'ég
Cosccrach mac Andgeadha comharba Flannain & Brenainn d'ég iar forbhadh a dhaigh-bhethadh
Diarmait ua Sechnusaigh saoi eccna Leithe Cuind & comharbhadh Sechnaill d'écc
Corcrán Cleirech angcoire airdchend Iarthair Eorpa ar chrábhaidh & eccna eisidhe & a écc h-i Lioss Mór
Echtigherna mac Brain tigherna Breghmhaine d'écc
Ua Dubhlaich tigherna Fer t-Tulach do mharbhadh dia mhuintir féin
Cath Cille Dronnán do bhrisedh do Ghallaibh & do mac Briain for Chearbhall mac Faoláin & Cearbhall do mharbhadh and
Ceall Dara Cenandus Dún Dá Lethghlass & il-chealla oile archena do losccadh
Maein Choluim Chille Disert Diarmatta Moghna Mo Shenóc & Cluain Mor Mh'Aedhocc do orgain lá Diarmaitt mac Maoil na m-Bó tigherna Ua c-Ceinnsealaigh & broid mhór do bhreith as na derthaighibh
Dertech Laithrigh Briúin do losccadh & do orccain la Feraibh Midhe
Annal Aois Críost míle cethracha a h-aon
Maol Bríghde ua Maoil Find saccart & angcoire & epscop Glinne Dá Locha d'écc
Cosccrach ua Toicthigh aird-fher leighinn Cille Dara d'écc
Soerghas fer leighinn & airchinnech Toraighe d'écc
Mac Bethaidh mac Ainmire árd-ollamh Arda Macha & Ereand archena d'ég
Maol Ruanaidh mac Roein ríghdhamhna Temhrach do mharbhadh
Faelan h-Ua Mórdha tigherna Laoighisi do dhalladh lá Murchadh mac Dunlaing iarna thoirbert do Donnchadh mac Aodha do uair as é Donnchadh do ghabh esiomh ar tús contarad do Murchadh mac Dunlaing
Muirchertach mac Giolla Phattraicc do mharbhadh do Uibh Caolluidhe i meabhail
Giolla Chomhghaill mac Duinn Cuan mic Dunlaing do bhreith ar éicin a Cill Dara do Mhurchadh mac Dunlaing airm in ro sáraigheadh comharba Brighde
Dá mhac mhic Fhaoláin mic Murchadha .i. Dondchadh & Glun Iarn do mharbhadh do a Cill Dara mac Broein mic Mail Mhórdha
Crech lá h-Airghiallaibh i Conaillibh co ro bhrisettar Conaille forra i Maigh Da Chainneach
Crech lá h-Ua Néill i n-Uibh Eathach Uladh co tucsat creich móir
Creach lá h-Uibh Ceinnselaigh i nh-Uibh Bairrchi conus-tarraidh Murchadh mac Dúnlaing co ro bhris forra h-i Cill Mo Lappóc & co f-farccabhsat ár mór im Domhnall Reamhar damhna tigherna Ua Cennsealaigh Chiche h-ua Dúnlaing tigherna Laighisi & a mac & Calleoc a bhen do mharbhadh do mac Conín h-i Taigh Mo Chua mic Lonáin & ro marbhadh-somh féin iarna mharach lá h-Ua Broenáin inn & as firt mór do Mo Chua sin
Ferna Mór M'Aodhóg do losccadh lá Donnchadh mac Briain
Glend Uisen do arccain do mac Mail na m-Bó & in dertech do bhrisedh & céd do dhaoinibh do mharbhadh & seacht c-cétt do bhreth as a n-díoghail Ferna Móire do argain do mhac Briain & do Murchadh mac Dunlaing & a n-díoghail a bhrathar Domhnall Reamhar
Annal Aois Críost mile cethracha a dó
Maol Brighde espug Cille Dara
Ailill Mucnamha cend manach na n-Gaoidheal d'écc h-i c-Colóin
Eochacán airchindeach Sláine & fer leighind Suird & scribhnidh toghaidhe
Loingseach Ua Maol Sechnaill fer leighinn Cluana h-Ioraird
Loingseach Ua Flaithén comharba Ciaráin & Cronáin
Maelpetair ua h-Ailecáin fer leighinn Arda Macha & toiseach na mac leighind do mharbhadh
Fiacha ua Maoil Mordha primh-sruith Ereann d'écc
Fland mac Maoil Sechlainn Guit righdhamhna Temhrach do mharbhadh lá Conchobhar mac Maoileachlainn
Murchadh mac Dúnlaing rí Laighen & Donnchadh mac Aedha tigherna Ua m-Bairrche do thuitim la Giolla Pháttraicc mac n-Donnchadha tigherna n-Osraighe & la Coin Coigcriche Ua Mórdha tigherna Laighisi & la Mac Raith ua Donnchadha tigherna Eoghanachta h-i Moigh Muilchiath i Laighis & as isin cath-sin Maighi Mailcet torchair Giolla Emhín Ua h-Anrothain tighearna Ua Cremhthannáin & Eachdonn mac Dúnlaing tanaisi Laighen go sochaidhibh ile
Mac Raith mac Gormáin mic Treassaigh tigherna Ua m-Bairrche & a bhen do mharbhadh i n-Disirt Diarmada lá h-Uibh Balláin
Sitriucc & Cailleach Fíonáin a inghen d'écc i n-aen-mhi
Aois Críost míle ceathracha a trí
Flaithbhertach epscop Dúin Lethglaissi do écc
Conchobhar ua Laidhgnén airchindeach Ferna Móiri M'Aedhóig & Tíghe Mo Ling d'écc
Aodhán Connachtach anchoire & fer leighinn Ross Commáin
Ceallach ua Cleircein comharba Findéin & Mo Colmócc
Cathal mac Ruaidhri tigherna Iarthair Connacht d'écc ina oilithre i n-Ard Macha
Domhnall Ua Ferghaile tigherna Fortuath Laighen do mharbhadh lá mac Tuathail mac Fiachrach i t-Termond Caoimhghin
Flann Ua h-Ainfeth tighearnaa Ua Meith do mharbhadh lá h-Ua Cearbhaill la tigherna Fearnmhaighe
Giolla Mo Chonna Ua Duibh Dhiorma d'écc
Ceinnéittigh Ua Cuirc tigherna Muscraighe do mharbhadh
Maidhm for Chenel c-Conaill ria c-Cenel Eoghain i t-Termonn Dá Bheoc
Creach lá h-Annudh Ua Ruairc dar Lughmhadh dar Druim Inesclainn & dar Conaille uile acht ro dioghailsiot na naoimh fo cédóir .i. Mochta & Ronán ár ro marbhadh Annudh ria c-cinn ráithe lá h-aoin-fher .i. mac Airt Bhicc
Trosccadh do samhadh Ciaráin i t-Tealach Garbha for Aodh Ua Coinfhiacla tigherna Tethbha & Bernán Chiaráin do bheim co loss Bhachlae Iosa fair
An t-ionad in ro iompa a dhruim frisna cleircibh ro dichendaidh Aedh isin ceirt-ionadh-sin ria c-cionn míos lá Muirchertach Ua Maoilechlaind
Crech la h-Osraighibh & lá h-Airther Mumhan .i. lá Mac Raith ua n-Donnchadha & lá h-Echtighern Ua n-Donnaccáin tigherna Aradh go Dún na Sciath & ro loisccset an dún & ro gabhsat gabhála beacca conus-tarraidh Carthach mac Saoirbhrethaigh tighernae Eoghanachta acc Maeil Caennaigh for brú Siúire & ro sraoinedh ria c-Cártach for Osraighibh & for Urmhumhain dú in ro marbhadh Ua Donnaccáin tigherna Aradh go sochaidhibh Conadh é maidhm Maoile Caennaigh insin
Annal Aois Críost míle cethracha a cethair
Mael Mochta espug Lughmhaidh
Maenach Mucnamha
Aodh ó Sccelicc Mhichil
Ailill mac Breasail saccart fois Cluana Mic Nóis d'écc
Cumasccach ua h-Ailelláin tigherna Ua n-Eachdhach do mharbhadh ó Uibh Caracáin
Niall ua Célecháin tigherna Ua m-Bresail & a bhráthair .i. Trenfher do dhalladh la macaibh Madadháin tria mebhail & tangnacht
Domhnall Ua Cuirc tigherna Muscraighe do mharbhadh d'Ua Flaithén & d'Ua Oissén
Crech la Niall mac Maoileachlaind lá tigherna n-Ailigh for Uibh Méth & for Chuailgne co rucc dá chéd décc bó & sochaidhe i m-braitt a n-díoghail sháraighthe Cluig ind Edheachta
Crech oile don lá Muirchertach Ua Neill for Mughdhornaibh c-co t-tucc boromha & brait a n-dioghail sháraighthe an chluig cédna
h-Ua h-Aedha tigherna Ua Fiachrach Arda Sratha do mharbhadh lá mac n-Arailt & losccadh Scríne Pátraicc lais bheós
Cluain Mic Nóis do indreadh do Muimhneachaibh i n-éccmhais Donnchadha mic Briain
Donnchadh iarsin do thabhairt a riara don eacclais .i. ógh-shaoire do Dhia & do Chiarán co lá m-bratha & da fichet bó fo chédóir uadh & do-rad a mhallachtain for gach n-oen do Mhuimhnechaibh do-bheradh nach n-dochar for shamhadh Chiaráin co bráth
Cluain Mic Nóis do orgain do Chonmhaicnibh & do-rad Dia & Ciarán móir-dhíoghail forra ind .i. tam anaithinidh co f-farccabhtha na buailte fása cona n-indilibh iar n-écc a n-daoineadh uile co t-tartsat réir shámhtha Chiaráin iarsin .i. mancaine meic h-Ui Ruairc .i. Mac na h-Aídhche & dá mac décc óig-thigherna batar deach do Conmhaicnibh i maille fris & screball gacha dúine ar Fear Tethbha & Conmhaicne do chor do Fhearaibh Midhe occ an Eithne h-i t-torcair mac Ruithin h-I Doinennaigh tanaisi Teathbha & Cú Lénai mac Ualghaircc taiseach Muinntire Scalaighe & Ua Ledban an dara tánaisi Teathbha & sochaidhe oile cénmótháit-sidhe ar Sil Muiredhaigh lá Fiora Breifne .i. la h-Art Ua Ruairc dú i t-torchair An Cléireach Ua Conchobhair & drong oile amaille fris
Murchadh mac Brain tigherna Ua Faeláin do mharbhadh do mac Giolla Mo Colmócc tanaisi Ua n-Dunchadha
Annal Aois Críost mile cethracha a cúicc
Maol Martain Finn fer leighind Ceanannsa
Cána uasal-saccart Achaidh Bó
Muiredhach mac mic Saerghusa airchindeach Doimh Liacc
Cathusach ua Cathail comharba Caoimhghin
Cathusach ua Corcráin comharba Glinne h-Uisen
Corbmac ua Ruadhrach airchindech Termainn Feicheine
Maonach ua Ciordubháin comharba Mochta Lughmhaidh d'écc
Cluain Ioraird do losccadh fo thrí i n-aoin-seachtmhain ona doimh liacc
Flaithbhertach Ua Canannáin tigherna Cheneoil Conaill
Gluin Iarn Ua Clercen tigherna Ua Coirpre d'écc
Conghalach ua Loclainn tigherna Corco Mo Dhruadh do écc arfor Ultoibh h-i Reachrainne la o Ghallaibh Atha Cliath .i. h-Iomhar mac Arailt in ro marbhadh trí chéd im Raghnall ua n-Eochadha
Creach la Muirchertach mac Flaithbertaigh h-Ui Néill h-i f-Feraibh Bregh conus-tarraidh Gairbhith Ua Cathasaigh tigherna Bregh h-i c-Casán Linne & an mhuir lán ar a c-cind & do-cher Muirchertach lais go n-druing dia mhuinntir imme
Carthach mac Saoirbhrethaigh tigherna Eoghanacht Chaisil do losccadh i t-taigh teinedh d'ua Longarcáin mic Duinn Cuain co n-daoinibh oile a maille fris
Domhnall h-Ua Cetfadha cend Dhal c-Cais & ordan Mumhan d'écc
Mac Maoileachlainn mic Cinn Fhaolaidh mic Concobhair righdhamhna Ua c-Conaill do marbhadh
Amhalghaidh mac Flaind toiseach Calraighe do écc do ghalar anaithnidh ria c-cinn trí t-trath iar c-coinnmhedh éiccne do chor for Cluain Mic Nóis
Cluain Ferta Brénainn cona doimh liacc do losccadh la h-Uibh Maine
Cú Chonnacht mac Gadhra uí Dhúnadhaigh do mharbhadh ann
Annal Aois Críost míle ceathracha a sé
Maol Pattraicc Ua Bileoice áird-fher leighinn Arda Macha saoi h-i c-crabhaidh & i n-oighe
Maol Bríghde saccart Cille Dara d'écc
Muireadhach mac Flaithbertaigh I Néill ríogh-dhamhna Oiligh & Aiteidh Ua h-Aiteidh tigherna Ua n-Eathach Uladh do losccadh i t-taigh theinedh la Coin Uladh mac Conghalaigh tigherna Uachtair Thíre
Art Ua Ruairc rí Connacht do mharbhadh do Chenel Conaill isin dara bliadhain iar n-orccain Cluana Mic Nois
h-Ua Finnguine tigherna Eoghanachta Caille na Manach do mharbhadh
Conchobhar Ua Loingsigh tigherna Dail Araidhe do mharbhadh do mac Domhnaill h-Ui Loingsigh i l-Laighnibh .i. i n-Uibh Buidhe dar sárúchcadh Néill mic Eochadha .i. ri Uladh & Dhiarmada mic Mael na m-Bó
Gormfhlaith inghen Maoileachlainn & Maol Ruanaidh Gott d'écc
Mag Arailt do ionnarbadh do Ghallaibh & mac Raghnaill do ríoghadh
Ferghal Ua Ciardha tigherna Cairpre do mharbhadh d'Ua Flannagáin tigherna Teathbha
Annal Aois Críost mile ceathracha a seacht
Cethernach epscop ó Tigh Collain do écc i nh-I i n-ailithre
Gilla Mo Laissi fer léighind Lughmaidh
Mael Moicheirghe fer léighinn Cluana Iraird
Cú Dúiligh mac Gaithine fos-airchinneach Cenannsa d'écc
Ciar Caille mac Foghladha maer Síl Aedha Sláine d'écc
Land inghen mic Sealbhacháin comharba Brighde
h-Ua Baillen fer léighinn Ruis Cre d'écc
Muirchertach mac mhic Madadhain tigherna Ua m-Bresail do mharbhadh
Niall Ua Ruairc do mharbhadh la h-Ua Concobhair isin Corand
Sluaicchedh la Niall mac Mail Seachlainn co Cenél n-Eoghain & co n-Airghiallaibh i m-Breghaibh go ro mharbhsat Madadhán h-ua h-Ifernain toiseach Cloinne Creccain
Gorta mhór do thiachtain i n-Ultaibh co b-farccaibhsiot a t-tír co n-dechatar h-i l-Laighnibh & is tria milleadh cattaigh táinig in ghorta-sin .i. feall for dá mhac Briain mic Maoil Mordha .i. Murchadh & Ceallach do mac Eochadha & do mhaithibh Uladh iar na m-beith h-i c-comairce friú & as ar ulc fri mac Mhaoil na m-Bó do-ronsat Ulaidh an feall-sin
Snechta mór isin m-bliadhain-si dana frith samhail riamh o fhéil Maire co féil Páttraic co ro la ár n-innili & fiadh-mhíl & énlaithe aeoir & anmanna an mhara a coitchinne
As don t-sneachta-sin a dubhradh Seacht m-bliadhna cethracha cáin acus míle co n-glan-bhail O ghein Críost clú cen tearca co bliadhain an mór-sneachta
Mac Donnchaidh Guit righdhamhna Temhrach
h-Ua h-Eidhin tigherna Ua Fiachrach Aidhne d'ecc
Annal Aois Críost míle ceathracha a hocht
Céle epscop Ardachaidh Epscuip Mel d'ecc
Aedh mac Maoláin h-Ui Nuadhait airchinneach Suird do mharbhadh oidhche Aoine didine ria Cáisc for lár Suird
Cloithnia comharba Ailbhe d'ecc
Ferdomhnach h-Ua Innasccaigh comharba Finnéin do mharbhadh do mac Taidhg Ui Mail Ruanaidh
Dunchadh Ua Céileachair comharba Ciaráin Saighre d'ecc
Giolla Colaim Ua h-Eiccnigh tigherna Airghiall d'ég & a adhnachal i n-Dún Da Lethghlas
Dunlang mac Dunghail tigherna Ua m-Briúin Cualann ordán airthir Ereann do mharbhadh la a bhráithribh
Maol Fabhail Ua h-Eidhin tigherna Ua Fiachrach Aidhne d'ecc
Ferghal h-Ua Maol Mhuaidh tigherna Fer c-Ceall d'ecc
Cend Faoladh Ua Cuill ollamh Mumhan
Mac Con Mara h-ua Mic Liacc do mharbhadh do mhac Taidhg Uí Mhaoil Ruanaidh
Gairbhith h-Ua Cathasaigh tigherna Bregh do erghabháil do Chonchobhar Ua Maoilsechlainn co f-farccaibh seacht n-aittire occa
Creach lá mac Maoil na m-Bó forsna Desibh co rucc braitt & indili
Crech lá Conchobhar Ua Maolsheachlainn dar Magh Liphi go rug gabhála móra
Creach lá h-Uibh Faoláin dar Cluain Ioraird a n-dioghail na creche-sin
Sloicchedh lá mac n-Eochadha & lá mac Maoil na m-Bó h-i Mídhe co ro loisccset cealla Midhe achtmadh beag
Creach la righdhamhnibh no toiseachaibh h-Ua Máine i n-Delbhna co ro marbhtha na ríogh-thoisigh uile ann .i. Ua Maol Ruanaidh & Ua Flannacáin & an Cleireach Ua Taidhg & mac Buadhachain righdhamhna Dealbhna
Annal Aois Críost míle ceathracha a naoi
Maol Caindigh Ua Taichligh comharba Daimhinsi d'ég
Tuathal Ua h-Uail oirchinneach Boithe Chonuis d'écc
Tuathal Ua Muirghesa fer leighind Tuama Fiondlocha d'ecc
Flaithbhertach mac Domhnaill h-Ui Loingsigh do mharbhadh do mhac Concobhair Uí Loingsigh
Muirchertach h-Ua Maoilseachlainn do mharbhadh lá Conchobhar Ua Maoilseachlainn tre mheabhail
Conchobhar Ua Cind Fhaoladh tigherna Ua Conaill Gabhra do mharbhadh do thigherna Eoghanachta Locha Léin
Iomhar Ua Beice tigherna Ua Méith do mharbhadh
Anaessles mac Domhnaill tigherna Corca Bhaiscind do mharbhadh do mac Assith mic Domhnaill .i. mac a derbhráthar
Slóicchedh lá h-Ultaibh & lá Laighniu & la Gulla h-i Midhe do chuingidh aittire Fher m-Bregh
Ro marbhtha imorro a n-aittere lá Conchobhar im Toirrdhealbhach Ua Cathasaigh
Ro loiscset na sluaigh an tír etir cealla & dúine iar sin
Slóicchedh lá mac Briain co Magh n-Airbh co rucc gialla Laighen & Osraighe
Amhalghaidh comhorba Páttraicc d'ecc & Dubh Da Lethe mac Maol Muire mic Eochadha do ghabhail a ionaidh asa fhiorus léighinn an lá testa Amhalgaidh & Aodh Ua Forreth do ghabháil an fhiorasa leighinn
Annal Aois Críost míle caocca
Cleirchén h-Ua Muineoc uasal-epscop Leithghlinne & ceand crábhaidh Osraighe
Diarmaid h-Ua Rodacháin epscop Ferna
Conall airchindeach Cille Mo Cheallócc & a fer leighinn cedus
Dubhthach mac Mileda comharba Caindigh
Guaire Ua Mancháin saccart Ghlinne dá Locha
Diarmaid h-Ua Céle airchinneach Telcha Foirtcheirn & Achaidh Abhall d'ég
Diarmait Ua Lachán fer léighinn Cille Dara d'ecc
h-Ua Scula airchinneach Insi Cáthaigh
Maolan fer leighinn Cenannsa egnaidh derscaighthe eisidhe
Maol Dúin Ua h-Eiccertaigh airchinneach Lothra d'ecc
Maol Sechlainn mac Cinn Faolaidh d 'ecc
Donnchadh .i. An Cossalach mac Giolla Fhaoláin .i. ua Domhnaill tigherna Ua f-Foilghe do mharbhadh lá Congalach mac mic Brogarbháin mic Conchobhair
Maol Ruanaidh mac Con Cóirne tigherna Ele do mharbhadh dia mhuintir fén
Scainder etir Fiora Maighe h-Itha & Airghialla h-i t-torchair Eochaidh Ua h-Oisseine
Dubh Da Leithe comharba Phátraic for cuairt Cenél Eoghain & do-bhert trí chéd bó uadhaibh
Doinend mhór do thiachtain h-i t-tír Ereann co rucc ith & bliocht & mess & iascc ó dhaoinibh co ro fhás eisionnracus h-i cach co ná h-aincedh ceall na dún na cairdes Criost na comluighe go ro tionólsat cléirigh Mumhan & a laoich & a rioghraidh im Donnchadh mac Briain .i. mac righ Ereann & im Céle mac Donnacáin im cenn crabhaidh Ereann co Cill Da Lua co ro ordaighsiot cáin & coscc gach indlighidh o bhiucc co mór
Tucc Dia síth & soinenn for sliocht na cána-sin
Ceall Dara cona doimh liacc do losccadh
Cluain Mic Nóis do orgain fó thrí i n-aon-ráithe feacht ó Siol n-Anmchadha & fa dhó o Callraighibh gusna Sionnchaibh
Land Lere do orgain & do losccadh
Daire Caelainne & cloicteach Rosa Comáin do losccadh d'Feraibh Brefne
Daimh Liacc do losccadh
Inis Clothrand do orccain
Dubh Da Lethe for cuaird Chenel n-Eoghain co t-tuc trí céd bó uadhaibh
Annal Aois Críost mile caecca a h-aon
Mac Sluaghadhaigh uasal-shagart Cluana Mic Nóis d'ecc
Muirchertach mac Bric tigherna na n-Deisi do losccadh do h-Uibh Faoláin
Ua Concobhair tigherna Ua Foilghe .i. Conghalach mac Duinn Sléibhe mic Brogharbain do mharbhadh dia mhuinntir féin
Maidhm ria n-Ua Maol Doraidh for Connachtaibh dú h-i t-torchrattar ile do Chonmaicnibh
Diarmaid mac Domhnaill mic Briain do mharbhadh lá Murchadh mac mic Briain tria mheabhail
Mac Lachlaind do iondarbadh a tighernus Tolcha Occ & Aodh Ua Fearghail do gabháil a ionaidh
Mac Faolain mic Bric do mharbhadh lá Maol Sechlainn mac Murchaidh mic Taidhg mic Bric
Amhalgaidh mac Cathail tigherna Iarthair Connacht do dhalladh lá h-Aodh Ua Conchobhair tigherna Airthir Connacht iarna bheit i n-erghabháil fri re bliadhna co t-tuilleadh co ro gabh-sidhe iar sin arus i n-Iarthar Connacht
Cathal mac Tighernáin tigherna Breifne do dhul for creich i n-Eabha co ro thocchail Dún Feich i t-torchair caecca do dhaoinibh & asa t-tuccadh seacht c-céd bó
Maidhm for Conmhaicnibh Sleibh Formaoile ria n-Aodh Ua c-Conchobhair du i t-torchair ár Conmaicne
Laidcenn mac Maolain h-Uí Leocáin tigherna Gaileng & a bhen inghen an Ghuitt do dhol dia n-ailithre do Roimh co n-erbaltattar thoir oc tiachtain on Róimh
Domhnall Bán h-ua Briain do mharbhadh la righ Connacht
Bile Maighe Adhar do thrasccradh la h-Aodh Ua Conchobhair
Faelan mac Brattáin mic Bric do mharbhadh i n-doimh liacc Lis Mhóir Mo Chuda lá Maoil Sechlainn mac Muircheartaigh mic Bric
Annal Aois Críost míle caocca a dó
Artur mac Muiredhaigh airchinneach Cluana M' Aedhócc ordán Laighen d'écc
Echtighern h-Ua Eghráin comharba Ciaráin Cluana Mic Nóis & Commáin do écc ina ailithre h-i c-Cluain Iraird
Muireadhach h-Ua Sionacháin maor Patraicc h-i Mumhain
Muiredhach mac Diarmada comharba Cronáin Ruis Cré
Cléireach Ruadh Ua Lathacháin d'ecc
Giolla Pátraicc mac Domhnaill prióir Arda Macha d'ecc
Mac Raith ua Donnchadha tigherna Eoghanachta Chaisil & rioghdhamhna Mumhan d'ecc
Creach lá mac Mail na m-Bó h-i Fine Ghall go ro loisc an tír ó Ath Cliath co h-Albene acht nocha tarraidh bú co n-dernsat scaindreacha móra imon dún dú i t-torcratar ile ille & inund co n-deachaidh tigherna Gall .i. Eachmharcach mac Raghnaill dar muir & ro gabh mac Maoil na m-Bó ríghe Gall dara éisi
Creach lá h-Ua Conchobhair dar Conmhaicne co ros indir co mór ar Calraighe immo tigherna .i. im Mac n-Aireachtaigh lá Conmhaicnibh tria miorbhail Ciaráin
Dubh Essa inghen Briain d'ecc
Domhnall mac Giolla Chríost mic Con Cuailgne do mharbhadh lá tigherna Fer Rois
Braon mac Maoil Mordha .i. rí Laighen do écc h-i c-Coloin
Aois Críost mile caocca a trí
Doilgén uasal-saccart Arda Macha
Domhnall Ua Céle airchinneach Sláine
Corbmac h-Ua Ruadhrach airchindeach Termainn Feichine
Murchadh Ua Beolláin airchinneach Droma Cliabh d'ecc
Flaithbhertach Ua Mael Fabhaill tigherna Cairrcce Brachaidhe d'ecc
Niall Ua h-Eiccnigh tigherna Fer Manach & a bhrathair Giolla Chriost do mharbhadh la Feraibh Luircc tre mheabhail
Donnchadh Ua Ceallachain ríogh-dhamhna Caisil do mharbhadh d'Osraighibh
Maol Crón mac Cathail tigherna Deisceirt Bregh do mharbhadh do h-Ua Riagain .i. aidhche Luain Cáscc & creacha leis for Gullai
Creach lá Mac Lachlainn & la Feraibh Maighe h-Itha for Cenel m-Bindicch Locha Drochait agus rugsat trí chéd bó
Cochlán tigherna Dealbhna do mharbhadh i meabhail
Cú Rian Ua Maoile Dúin tigherna Fer Luircc do mharbhadh la Mac na h-Aidhche Ua Ruairc tré mheabhail ina aireacht féin
Mac na h-Aidhce Ua Ruairc do mharbhadh do Chonmhaicnibh fo chédóir
Slóicchedh lá mac Bhriain .i. Donnchadh & la Conchobhar Ua Maoil Sechlainn h-i Fine Gall co t-tuccsat Fir Tethbha .i. na Sionnaigh braitt iomdha a doimh liag Luscca & co ruccsat aittere ó mac Maoil na m-Bó im Móir inghen Conghalaigh Ui Conchobhair
Diarmaid mac Maoil na m-Bo & Giolla Páttraig tigherna Osraighe do dhul i Midhe go t-tugsat broid & gabhála dímhóra a n-díoghail Moire inghine Congalaigh Uí Chonchobhair do dhol go Conchobhar Ua Maoileachlainn dar sárúgadh Giollu Pháttraicc & a n-díoghail na boromha rug Ua Maoilechlainn a Laighnibh
Slóighedh lá mac Maoil na m-Bó i m-Breghaibh & h-i Midhe co ro loisc ó Shláine co Iarthar Midhe etir cealla & tuatha
Creach lá Lethlobhar mac Laidhgnén tigherna Oirghiall for Gailengaibh & for techeda Fer Midhe & Bregh co rug mór do bhuaibh & braitt co n-dechaidh ina n-diaidh Congalach mac Senáin tigherna Gaileng co t-taraidh bú Fer Manach cona tairthetar iaramh Fir Mhanach imo tigherna .i. Domhnall mac Maol Ruanaidh co t-torchair leó Conghalach mac Senáin tighearna Gaileng co sochaidhe oile cenmótha-somh
Amhlaoibh Ua Macainén tigherna Mughdhorn d'ég
Annal Aois Chríost míle caocca a cethair
h-Ua Gearruidhir epscop Cille Dá Lua
Maol Colaim Ua Collbraind saccart
Guaire h-Ua Lachtnáin fer leighinn Cluana Mic Nóis
Cuilennán Claen fer leighind Leithghlinne & Disirt Diarmada d'ég
Aedh ua Ferghaile mic Conaing mic Néill rígh-dhamhna Oiligh & tigherna Ceniuil Eoghain Tealcha Ócc do mharbhadh do Letlobhar mac Laidgnén do tigherna Airghiall & do Fheraibh Fearnmhaighe
Dubhghall Ua h-Aedhogáin tigherna Ua Nialláin do mharbhadh do Ua Laithén
Maidhm Finnmhaighe for Uibh Méith & for Uachtar Thíre ria n-Uibh Eathach dú i t-torchair An Chroibh Dhearg tánaisi Uachtair Thíre
Aodh mac Cindéittigh mic Duinn Cuan muirn & ordan Dal c-Caís d'ég
Mac Ualghairg tigherna Coirpre do mharbhadh i meabhail
Cloictheach tenedh do fhairccsin isin aer uas Ros Deala dia domhnaigh feile Giurgi fri ré cúig n-uair
Eóin dubha diairmhidhe ind & ass & aon-én mor ina medhon & no theighedh na h-eoin bhega fo a eitibh-sidhe an tan théicchdís isin cloictheach
Tángattar amach con uarghabhattar in coin boí fór lar in bhaile i n-áirde isin aer & tarlaicset anuas dorídhisi co n-erbailt fo chédóir & tuargabhsat trí bruta & dí léinidh i n-áirde & ro léiccset anuas for cóir cédna
An choill forsa n-deisidhedar na h-eóin do-rochair fóthaibh & in dairbre forsa n-deisidhedar na h-eoin ro bhói for crith co na frémhaibh i t-talmhain
Loch Suidhe Odhráin h-í Sléibh Guaire a elúdh i n-deireadh oidhche fhéile Michil co n-deachaidh isin Feabhaill gur bhó h-iongnadh mór lá cach
Creach lá h-Aodh Ua Conchobhar lá rígh Connacht co Corca Bhaiscind & co Tratraighe go ro ghaibh gabhála díairmidhe
Dá mac Carthaigh do mharbhadh do mac h-Ui Donnchadha
Sluaicchedh lá mac Mail na m-Bó & lá Giolla Pháttraicc tigherna Osraighe & lá Laighnibh & lá Gallaibh isin Mumhain co ránccattar Imleach Iubhair & co ro loisccset Dún Tri Liacc & nocha t-tarraidh mac Briain iad uair ro bhoí i n-déscert Ereann
Toirdhealbhach ua Briain go c-Connachtaibh les do dul i t-Tuathmumhain go n-derna airgne móra & go ro marbhadh les Aodh mac Cennédigh & go ro h-oirgeadh Tuaim Fionnlocha
Annal Aois Críost míle caocca a cúicc
Maol Dúin mac Gille Andreas epscop Alban & ordan Gaoidheal ó chléirchibh d'ég
Tuathal Ua Follamhain comharba Finnén Cluana Iraird
Maol Martain mac Assida comarba Comgaill
Maol Bríghde Ua Maol Ruain airchinnech Slébhte
Maol Brighde mac Baettain fer leighinn Arda Breacáin
Colam Ua Cathail airchinneach Rossa Ailithir
Odhar Ua Muiredhaigh airchindeach Luscca & flaith Ua Colgán do écc
Fiachra Ua Corcráin
h-Ua Ruarcáin airchindeach Airdne Coemhain
Gorman anmchara d'ecc
Domhnall Ruadh ua Briain do mharbhadh do h-Ua Eidhin do tighearna Ua Fiachrach Aidhne
Gilla Phátraicc tighearna Osraighe d'ecc
Creach na bealtaine do dhenamh do righ Connacht Aodh Ua Conchobhair dar Iarthar Midhe co rug gabhála iomdha & broitt mór ass
Creach lá Dal c-Cais im Murchadh ua m-Briain dar Corcu M' Druad co ruccsatt gabhála móra & co t-tarras creach dibh & co ro marbhadh sochaidhe mór
Ceand Faolad ua Muireadhaigh tigherna an dara raind do Ciárraighe Luachra do mharbhadh do ua Conchobhair mic Muireadhaigh do thighearna na rainde ele co sochaidhibh oile araon ris
Maidhm ria t-Toirrdhealbhach ua m-Briain for Murchadh ua m-Briain .i. Murcha an Scéth Ghirr i t-torchradar ceithre chéd im cúic toiseachaibh dég
Ua Sibhliain tigherna Ua f-Failghe do mharbhadh
Annal Aois Críost míle caocca a sé
Aedh Ua Foirreidh aird-fher leiginn & sui--epscop Arda Macha d'ecc an cethramhadh calainn decc do Iul isin cúiccedh bliadhain sechtmhódhat a aoisi amail as-berar Ro teacht roi-neimh cein ro mhair Aedh Ua Foirreidh an t-saoi sean h-i ceathramhadh decc calainn Iuil luidh an t-epscop ciuin ar ceal
Cétfaidh cend crabhaidh Mumhan naemh eccnaidh foirche d'ég ina oilithre h-i Lios Mór
Fland Mainistreach fer léighind Mainistreach Búithe saoi egna n-Gaoidheal h-i léighionn & h-i senchus & h-i filidheacht & i n-airchetal do écc an cethramhadh calainn do December amhail as-bearor Fland a prim-chill Búithi bind Rind ruisc a min-chind as mall Midh-shui sidhe súiges lind Tiugh-suí Tíre Trí Find Fland
Daighre Ua Dubhatán anmchara Cluana d'ég i n-Glind Dá Locha
Suibhne Ua n-Eócain airchindeach Termainn Feichín
Cathusach mac Girr Garbháin comharba Cainnigh h-i c-Ciannachtaibh
Maol Findén mac Cuinn na m-Bocht athair Chormaic comharba Chiaráin d'ég .i. Maol Finden mac Cuinn mic Ioseph mic Donnchadha mic Dunadhaigh mic Eicceartaigh mic Luachain mic Eoghain mic Aodhagain mic Torbaigh mic Gormain do Uibh Ceallaigh Breagh
Etru mac Labhradha toiseach Monach tuir ordáin Uladh d'ég iar n-deigh-bhethaidh
Murchadh mac Diarmada tigherna Laighen do dhénamh creiche meabhla for Laoghairibh Teamhrach conus-tárraidh tigherna Laoghaire co ro lá a n-ár
Domhnall ua Cernacháin mac an Guitt do mharbhadh do Chonchobhar Ua Maoilechlainn
Crech lá Niall mac Maoileachlainn for Dhal n-Araidhe co t-tucc fiche céd do bhuaibh & trí fichit do bhroitt
Creach do-dheochaidh Eochaidh Ua Flaithein aidhche Nodlacc mór i Maigh n-Itha co t-tucc cúig céd bó co h-abhainn Maighe h-Uatha & for-ácsat na bú occ an abhainn & ro báite ochtar ar cethrachat díbh im Chuilennan mac Derccáin
Tadhg mac an Cleirigh Uí Chonchobhair do mharbhadh do Uibh Maine
Ruaidhri Ua Gadhra tanaisi Luighne do mharbhadh
Creach-shluaigheadh lá Diarmaid mac Maoil na m-Bhó isin Mumhain co ro loiscc Dún Mic n-Inguir & Oenach Téte & Dún Furudhráin
Giolla Chaoimhghin mac Giolla Chomhghaill & Maol Mordha mac mic Faoláin do mharbhadh lá Murchadh mac Diarmada tria fheill & meabhail
Odhar mac Floinn tigherna Calraighe do mharbhadh
Annal Aois Críost míle caocca a secht
Mughrón Ua Mutáin comharba Bairre uasal-epscop & fer leighinn do mharbhadh lá latrondaibh do Chorca Laighdhe iar t-tóidheacht dó óna iarmheirge
Robhartach mac Ferdomhnaigh comharba Cholaim Chille & Adhamhnáin
Dubh Da Leithe Ua Cionaedha airchinneach Corcaighe d'ecc
Niall Ua h-Egneacháin tigherna Ceneoil Enda do mharbhadh lá a chenél féissin
Maol Ruanaidh Ua Fóccarta tigherna Déiscert Ele do mharbhadh lá Donnchadh mac Briain
Dunghal mac Mic Raith uí Donnchadha tigherna Eoghanachta do mharbhadh co n-druing oile imaraon ris
Cath eittir Domhnall ua Maol Ruanaidh tigherna Fer Manach & Domhnall Ua Ruairc tigherna Breifne du i t-torchair Ua Ruairc co sochaidhibh iomdaibh dia mhuintir imaille friss
Móir-chreach Luighne lá h-Aodh Ua c-Conchobhair ar Ua m-Briúin do chor do Chonchobhar Ua Maoileachluinn ag tabhairt creche doibh tairis i n-Deas-Laighnibh
Dunchadh ua Donnchadha tigherna Chaisil do mharbhadh
Annal Aois Críost míle caocca a h-ocht
Colmán Ua h-Aireachtaigh comharba Comhghaill Bendchair
Maol Finnéin Ua Guaire angcoire Daimhinsi
Maol Íosa Ua Flainn Chua sruith-shenóir Imleacha Iubhair d'ecc
Imlech Iubhair do losccadh co léir eittir daimh liacc & cloictheach
Cath Sléibhe Crot iar losccadh Luimnigh lá Diarmaid mac Maoil na m-Bó for Donnchadh mac m-Briain i t-torchair Cairpre Ua Lioghda airchindeach Imleacha Iubhair & Ríoghbhardán mac Con Cóirne tigherna Ele & drong mhór oile cénmotháid-sidhe
Gallbrat Ua Cerbhaill rioghdhamhna Temhrach do mharbhadh lá Conchobhar Ua Maoileachlainn tré mheabhail
Claídhebh Carlosa & móran do shédaibh archena do bhreith do mhac Maol na m-Bó 'na inadh-sin ar ro bhoí a c-comairce fris
Ceallach mac Muirecáin tigherna Ua Mic Uais Bregh d'ecc
Sgrín Cholaim Chille do orccain do Fheraibh Teathbha & Cairbri & ro chuirset Fir Midhe ár Fer Teathbha & Cairpri ina díoghail
Annal Aois Críost míle caocca a naoi
h-a Lorcáin abb Cille h-Achaidh d'ecc
Domhnall Déiseach eccnaidh & anccoire d'ecc
Domhnall mac Eodhossa airchindeach Mainistrech Búithi
Aneislis mac Uidhir airchindech Luscca
Eochaidh Ua Cionaedha airchinneach Atha Truim
Conaing Ua Faircheallaigh airchinneach Droma Lethain comharba M'Aedhócc la Connachtaibh & Laighniu d'écc
Conn na m-Bocht ordan & aireachus Cluana Mic Nóis d'ecc iar sendataigh
Niall Ua Maol Doraidh tigherna Ceneoil Conaill d'ecc iar n-deigh-bhethaidh & iar n-aithrighe ina thairmthechtaibh & peacthoibh
Aedhuar Ua Dubhda tigherna Ua n-Amhalghadha do mharbhadh lá a chenél féisin
Cathal mac Tighernain mic Néill mic Aedha tigherna Airther Connacht do mharbhadh lá h-Aodh Ua Ruairc
Duarcán Ua h-Eaghra tigherna Teóra Sloinnte Luighne do mharbhadh
Tomaltach Ua Maoil Bhrenainn tigherna Shil Muireadhaigh d'écc
Maol Sechlainn ua Bric .i. tigherna na n-Déisi do muchadh i n-uaimh lá Maol Sechlaind mac Giolla Brighde mac Faoláin
Conghalach Ua Riaccáin ríghdhamhna Temhrach do mharbhadh lá Murchadh mac Diarmada
Giolla Caoimhghin mac Giolla Comhghaill rioghdhamhna Laighen & Maol Mórdha mac mic Faoláin do mharbhadh do Mhurchadh mac Diarmada tré fhéill & meabhail
Ruaidhri Ua Gadhra damhna tigherna Luighne d'écc
Creach la Mhaol Seachlainn Ua Madadhain i n-Airthearaibh co rug tri chéd bó & co ro mharbh Giolla Muire mac Airechtaig tigherna Cloinne Sionaich
Crech la h-Ardghar mac Lachlainn do Chenél Eoghain i n-Dail Araidhe co t-tucsat boromha mhór & dá chéd etir mharbhadh & erghabháil
Mac Briain do dhul i tech Aodha Uí Chonchobhair co t-tucc a riar dhó
Maidhm ria c-Conchobhar Ua Maoileachlainn tighearna Midhe for Mhurchadh mac Diarmada mic Maoil na m-Bó tigherna Gall dú i t-torcradar íle & raíneadh for Laighnibh i n-Dearmhaigh Cholaim Chille isin ló chedna co ro ladh a n-ár tria fhiortaibh Dé & Cholaim Chille
Meas mór fo Eirind an bhliadhain-se
Coccadh mór eitir Laighnibh & Midheachaibh & torcradar íle ó Laighnibh ann im Muirchertach mac n-Dalbaigh mic Maol Ruanaidh
Annal Aois Críost míle sescca
Maol Chiaráin Ua Robhocháin airchindeach Suird Coluim Chille
Ailill Ua Maol Chiarain airchinneach Eccailsi Bicce d'ecc
Ceanandus do losccadh uile tighibh templaibh
Losccadh Leithglinne go léir cenmothá an deirtheach
h-Ele & h-Ui Forgga do thiachtain for creich go Cluain Mic Nóis co ruccsat gabhail o Chrois na Screaptra & co ro mharbhsat dís .i. mac leighinn & laoch
Ro ghreis Dia & Ciaran Delbhna cona tigherna .i. Aodh Ua Ruairc ina n-deadhaidh & ro bhrisset forra & ro laiset a n-ár im tanaisi Ua Forggo eissidhe ro mharbh an mac leighind
Rangattar Dealbhna tráth erghe arnabhárach gusan n-gabhail leó gusan ionadh as a ruccadh
Murchadh mac Diarmada do dhol i Manainn co t-tucc cáin eisde & co ro bhris ar mac Raghnaill
Flaithbhertach Ua Ceallaigh tigherna Bregh d'ecc ina oilithre
Andadh Ua Lochlaind tigherna Corcu M' Dhruadh do écc
Annal Aois Críost míle sescca a h-aon
Muireadhach Ua Maol Coluim airchinneach Doire
Maol Coluim Ua Loingsigh saoi & sagart Cluana Mic Nóis
Ciarán fer leighind Cenannsa eccnaidh derscaighthe
Tighernach Boirchech ard-anmchara Ereann angcoire & comharba Finnein
Maol Brighde mac an Gobhann d'ecc do pláigh
Occán Ua Corpmacán airchindeach Insi Cumscraidh
Conaing foss-airchindeach Arda Macha d'Domhnall Ua Maol Doraidh do mharbhadh lá Ruaidhri Ua Canannáin i c-cath
Cú Uladh mac Conghalaigh tigherna Uachtair Thíre d'ecc iar deigh-bhethaidh
Niall mac Maoil Sechlainn tigherna Oiligh d'ecc
Slóichceadh lá h-Aodh Ua Conchobhair .i. An Gha Bhernaigh co Cenn Coradh go ro bhris an dúnaidh & co ro muradh an tioprat lais & ro thochaith a dí brattán & ro loisc Cill Da Lua bheós
Muinntir Murchadha do gabhail for Loch Oirbsen co ro aithríoghsat Aodh Ua Conchobhair
Maidhm Glinne Pattraicc ria n-Aodh Ua Conchobhair for Iarthair Connacht in ro mudhaighith ile im Ruaidhri Ua Flaithbheartaigh tigherna Iarthair Connacht & ro dicendadh é & ruccadh a ceann co Cruachain Chonnacht iar sraoineadh for mac Aodha mic Ruaidhri
Glend dá Locha do losccadh cona themplaibh
Flann Ua Ceallaigh adhbhar tigherna Breagh do mharbhadh dona Saithnibh
Gairbhith Ua Cathasaicch tigherna Bregh d'ecc
Mac mic Dúnghail tigherna Ua m-Briúin Chualann d'ecc
Mac Maoil na m-Bó rí Laighen & Gall do dhul isin Mumhain im Samhain go ro lá dearg-ár fer Mumhan isin Cnamhchoill & go ro loisc Machaire na Mumhan ettir thighibh & arbhar
Annal Aois Críost míle sescca a dó
Giolla Críost Ua Maol Doraidh comharba Cholaim Chille ettir Erinn & Albain
Maol Ruanaidh Ua Daighre primh-anmchara Tuaisceirt Ereann
Murchadh Ua Laidhgnén airchinneach Ferna d'écc
Cathraoineadh ré n-Aodh an Gha Bhearnaigh h-Ua Conchobhair for mac Ruaidhri in ro mharbhadh ochtmoghat do Cloinn Choscraigh
Tadhg mac Aodha Uí Concobhair do marbhadh lá mac Aodha mic Ruaidhri & la h-Iarthar Connacht
Creach la h-Ardghar mac Lochlainn i coicceadh Connacht co t-tuccsat sé mhíle do bhuaibh & míle do bhraitt
Donn Cuan Ua Machainne do mharbhadh la Giolla Chiaráin Ua Machainen tigherna Mughdhorn
Ruaidhri mac Con Cairge tanaisi Fernmhaighe do mharbhadh do mhac Néill Uí Ruairc
Diarmaid mac Murchadha co Laighnibh do dhol don Mumhain co ro loiscc Luimneach & Dún na Trapcharla dia n-debhradh Rangattar Laighin Luimnech Na daigh-fhir o Druim Dairbhrech Ro fháccsat ann an sluagh suirghech Luimneach 'na ghual gann gainmheach
Niall mac Eochadha rí Uladh & a mac Eochaidh mac Néill mic Eochadha ríogh-dhamhna an Chuiccidh d'ecc i n-Id Nouembir dia dardain
Aois Críost míle sescca a trí
Cionaodh mac Aichir airchinneach Lis Móir Mo Chuda
Eochaidh Ua Dalláin airchinneach Condere
Madudhan Ua Célechán prioir Arda Macha d'ecc
Ceallach Ua Caoimh eccnaidh & angcoire d'ecc
Ua Miadhacháin fer léighinn do mhuintir Cluana Mic Nois
mac Donngail fer leighinn Cille Dara d'ecc
Conaing Ua h-Eaghra fer leighinn Cluana Mic Nóis d'ecc
Gormlaith inghen Cathail mic Ruaidhri d'ecc ina h-oilithre i n-Ard Macha
Cathal mac Donnchadha tigherna Ua n-Eathach Mumhan .i. tigherna Raithlinne do mharbhadh lá a mhac féisin .i. an Fionnshúilech
Cú Dúiligh Ua Taidhg tigherna Fer Lí d'ecc
Maol Sechlainn Ua Madudháin ríogh-dhamhna Oiligh do mharbhadh lá Cenél c-Conaill
Giolla Erraith Ua Maoil Mithigh oiccthighern na n-Gaoidheal d'ecc
Slóichcedh mór la h-Ardgar .i. mac Lochluinn ótá Glend Súilighe siar co h-iarthar Luighne & co Muaidh O n-Amhalgaidh & tángattar tighernadha Connacht uile ina theach im Aodh Ua Conchobhair & im Aodh mac Néill I Ruairc & im mac Airt I Ruairc
Uaimh Alla Gerc i c-Cera do thoghail do Conmhaicnibh for muintir Uí Chonchobhair Aodha & ro múchta ocht fichit do dhaoinibh innte & ruccta seótta Condacht eiste
Luimneach do losccadh lá Toirrdhealbhach ua m-Briain & lá Diarmaitt mac Mail na m-Bó
Treaghait & cnuicc h-i Laighnibh & ro leth cidh fo Eirinn
Ascolt mór for indilibh isin m-bliadhain-si & terce arbha & annloinn
Eochaidh ua h-Eochadha rí Uladh d'ecc
Sluaigheadh lá Diarmaid mac Maoil na m-Bó i Mumhain go t-tangatar maithe Machaire na Mumhan ina theagh go fargaibhset gialla occa
Táinig mac Bhriain & Murchadh an Scéth Ghirr a mhac dochum Toirrdhealbhaigh uí Bhriain dia fhobairt tar eis Diarmada go t-tarad Toirrdhealbhach maidhm for Murchadh go ro lá ár a muinntiri
Do-chuaidh Diarmaid iarttain isin Mumhain go t-tug gialla Muman o Uisgi fodheas go Cnoc m-Brénainn go t-tug na géll isin i l-láimh Toirrdhealbhaigh a dhalta
Laoighseach mac Faeláin I Mhórdha tigherna Laighisi do mharbhadh
Annal Aois Críost míle seascca a cethair
Doilghen Ua Sona airchindeach Arda Sratha
Corbmac airchindeach Arda Breacáin
Eochaidh Ua Doreidh airchinneach Domhnaigh Móir Maighe Ithe
An Dall Ua Lonáin aird-fhile & aird-sheanchaidh na Mumhan
Giolla h-Uasaille Ua Maoil Mithigh d'ecc
Donnchadh mac Briain airdrí Mumhan do aithríoghadh & a dhul do Róimh iarsin co n-erbailt fo bhuaidh aithrighe i Mainistir Stephain Mairtír
Muirchertach Ua Néill tigherna Tealcha Occ do mharbhadh la h-Uibh c-Cremthainn
Ardghal mac Lochlainn tigherna Oiligh d'ecc i t-Tealach Occ & a adhnacal i n-Ard Macha co n-onóir & co n-airmidin i t-tumba na rioghraidhe
Diarmaid Ua Lorcáin ríoghdhamhna Laighen do mharbhadh lá Cenel Eoghain
Murchadh Ua Fallamhain tanaisi Midhe & a bhráthair do mharbhadh i meabhail
Dubh Da Lethe mac Maol Muire comharba Phátraicc d'ecc iar n-aithrighe tocchaidhe an chéd lá do September & Maoil Iosa mac Amhalghadha do ghabháil na h-abdhaine
Annal Aois Críost míle seascca a cúicc
Maol Bríghde Ua Mannaicch espug
Maolbrighde Ua Mannaicch espug Dubhtach Albanach árd anmchara Ereann & Alban décc i n-Ard Macha Ard Macha
As do Dubhthach ro raidheadh Dubhthach duine dlightheach dún Rontha an sosradh slightheach saor Nimh fuair an t-anmchara ad cidh An a thín clán tana coemh Domhnall airchinneach Lucchmhaidh d'ecc
Donnchadh Ua Mathghamhna rí Uladh do mharbhadh lá h-Ultaibh budhdhéissin i n-daimh liag Bennchair
Bródar namha Comhghaill as leisidhe ro marbhadh an ri a m-Bennchair do mharbhadh la tigherna Dal n-Araidhe
Domhnall Ua Loingsigh tigherna Dal n-Araidhe & Muirchertach Ua Maol Fhabhaill tigherna Cairrge Brachaidhe do mharbhadh lá h-Uibh Meith
Echmhilidh Ua h-Aiteidh tigherna Ua n-Eathach do mharbhadh lá Cenél Eoghain
Leochán mac Laidhgnen tigherna Gaileng do mharbhadh lá Conchobhar Ua Maoileachlaind
Orgain Cluanae Mic Nóis lá Conmhaicnibh & lá h-Ua Máine
Cluain Ferta do orgain dóibh iarna bhárach
It iad-so na toísigh báttar h-i suidhe .i. Aodh mac Néill Ui Ruairc & Diarmait mac Taidhg Ui Cheallaigh tigherna Ua Maine
Rainic Ua Conchobhair Aodh dia soighidh & sraoinneadh forra tria fhiortaibh Dé Ciaráin & Brénainn isa cealla ro oirccset & ro cuireadh a n-dercc-ár lá h-Aodh & fáccbhaitt a n-ethra lais imon luing tuccsat ó thá in fhairrcce aniar dar lár Connacht co Sionainn
Terna Aodh Ua Ruairc asin iorghail-sin & at-bail gan fuirech iaramh tré fertaibh Ciaráin
Do-cher din Diarmait mac Taidhg Ui Cheallaigh & a mhac Conchobhair lá rígh Connacht lá h-Aodh Ua c-Concobhair ria c-cionn bliadhna
Duarcán mac Maoil Mhiadhaigh Uí Eolusa toiseach Muintire Eolais do mharbhadh lá h-Ua Conchobhair .i. la h-Aodh
Cno-mhes mór an bhliadhain-si co ro gabh siubhal do glaisibh & mhion-shrothaibh
Cuilen Ua Domhnalláin ollamh breithemhnachta Ua Failghe do mharbhadh d'Uibh Crimhthannáin
Annal Aois Críost míle seascca a sé
Dunchadh Ua Daimhene comhorba Doire
Coemhoran comharba Caindigh
Fiacha Ua Riacáin airchindeach Cluana Boirenn d'écc
Fogartach uasal-shaccart Achaidh Bó d'ecc iar sendataidh thogaidhe
Fogartach Fionn do Ultoibh eccnaidh & angcoiri d'ecc i c-Cluain Mic Nóis
Giolla Braide tigherna Breifne do mharbhadh lá h-Uibh Beccon & Orlaidh a bhen inghen Conchobhair Uí Maoilseachnaill d'ecc
Giolla Braide din mac-sidhe Domhnaill mic Tighernáin mic Ualghairg mic Néill
Ceallach mac Muirchertaigh Ui Cheallaigh do mharbhadh
Mac Senáin tigherna Gaileng do mharbhadh
Giolla Mo Ninne mac Aodha mic Ualghaircc do mharbhadh
Cionaodh mac Odharmhaic tigherna Conaille d'ecc iar n-aithríghe
Rédlu do arthrucch h-i secht Calainn Mai dia Mairt iar mion-cháiscc conár mhó dealradh no solus escca iná a soilsi & ba fodherc do chách amhlaidh-sin í co cenn ceatheora n-oidhche iaramh
Mac Conaing Uí Mhuireccáin adhbhar tigherna Tethbha do mharbhadh la h-Aodh Ua Concobhair & lá Tadhg Ua Muirecáin
Aoibhenn inghen Uí Conchobhair ben Ui Mhuiregáin d'ecc
Uilliam Conquerer do ghabháil ríoghachta Saxan an October
Annal Aois Críost míle seascca a seacht
Celechair Mughdhornach espug Cluana Mic Nóis do écc
Do Uibh Ceallaicch Bregh a chenél
Scolaighe mac Indrechtaigh airchindeach Mucnamha & airchinneach Duin Lethghlaisi d'ecc
Echtighern mac Floinn Mainistreach airchinnech Mainistrech Búithe d'ecc
Mor-shluaichcedh Leithe Mochca lá Diarmaid mac Maoil na m-Bó la rígh Laighen la Murchadh & lá Toirrdhealbhach ua Briain la rígh Mumhan h-i c-Connachtaibh co t-tarad Aodh Ua Conchobhair ri Connacht caith ettarnaidh for a c-cionn go ro marbhadh ann Ua Conchobhair tigherna Ciarraighe Luachra & daoine iomdha immaille friss
Cath Turlaigh Adhnaigh eitir Aodh an Ghae Bherrnaigh Ua Concobhair rí Connacht & Aodh mac Airt Uallaigh Uí Ruairc go f-Feraibh Breifne ime du i t-torchair Aodh Ua Concobhair rí cóiccidh Connacht luam gaisccidh Leithe Cuinn & do-cersat maithe Connacht imaille fris im Aodh Ua Con Chenaint tigherna Ua n-Diarmada & co sochaidhibh iomdhaibh archena
As do fhoraitmet bháis Aodha Uí Conchobhair do ráidhedh an rannt Secht m-bliadhna sesccat ní suaill Agus míle mór in bhuaidh O ghein Críost ní saobh in smacht Co t-torchair Aodh rí Connacht
Muirchertach Ua Carthaigh do bhádhadh i Loch Cálgaich
Prímh-druith & primh-ollamh Connacht esidhe
Tadhg Ua Muireccán tigherna Teathbha do mharbhadh la Muintir Tlamáin i Maonmhaigh
Dond Sléibhe Ua Gadhra tanaisi Luighne do mharbhadh la Brian Ua n-Eaghra
Maoil Sechluinn mac Giolla Brighdi tigherna na n-Déisi do erghabháil do Thairrdhealbhach ua Briain go t-tarad é i l-láimh I Bric go ro dhaill-sidhi é
Annal Aois Críost míle seascca a h-ocht
Cionaodh mac Muireadhaidh comharba Caoimhghin
Anghene Mac an Bheccánaigh comharba Mo Cholmócc & Comhghaill
Domhnall Ua Cathasaigh airchinneach Dúin
Colmán Ua Críochain fer leighinn Arda Macha d'ecc
Murchadh ua Briain .i. an Scéth Ghirr mac Donnchadha mic Briain Boroimhe ríogh-dhamhna Mumhan do mharbhadh lá Fiora Teathbha a n-dioghail a c-creiche & a n-oirccne & a chenn do bhreith co Cluain & a cholann go Dearmhaigh
Domhnall ua Maoilechlainn .i. mac Neill mic Maoileachlainn tigherna Oiligh do mharbhadh h-i maidhm Sithbe lá a dherbrathair lá h-Aodh mac Néill mic Maoileachlainn & is don Domhnall-sin do-ghoirthí Domhnall na m-Bocht & as-beara go m-ba sé ba cráibhdhidhe ro bhoí i n-Erinn ina réimhes
Flaithbhertach Ua Ferghail tigherna Tealcha Occ do ghuin do Chenel m-Bindigh
Maoil Iosa mac Amhalgadha comharba Pátraicc for cuairt Mumhan cédna fecht co t-tucc a lán-chuairt etir screpall & edbarta
Annal Aois Críost míle seascca a naoi
Cobhthach saccart Cille Dara cend ordain & aireachais Laighen d'ecc
Aodh mac Dubhghaill seacnab Cluana Fiachna d'ecc
Flannaccán mac Aedha fos-airchinneach Arda Macha d'ecc iar n-deigh-bhethaidh
Dún Dá Lethghlas Ard Sratha Luscca & Sord Choluim Chille do losccadh
Ua h-Aedha tigherna Ua Fiachrach Arda Sratha d'ecc
Mac mic Gadhra Ui Dunadhaigh .i. tigherna Shíl n-Anmchadha do mharbhadh d'Ua Madudháin
Sluaighedh lá Murchadh mac Diarmada h-i Mídhe co ro loisc tuatha & cealla .i. Gránard & Fabhar Fheichín & Ard m-Brecain & ro mharbh dna Féichin eissium ind gnuis do ghnúis & ro marbhadh dearcc-ár Gall & Laighen do tedhmannaibh examlaibh
Mac Iairn mic Dubhtaich tigherna na c-Comann d'ecc
Faolan .i. An Dall Ua Mórdha d'ecc i n-Achadh Bó
Giollu Mo Lua Ua Bruaideadha tigherna Ratha Tamhnaighi d'ecc
Giollu Maire mac Duibh flaith Crimthannáin do marbhadh do Mac Raith Ua Mórdha i n-doras dertaighe Tighi Mo Chua iar comhluighi doibh fon Caimhmín ar tús & an Caimmin i f-farraidh mic Duibh go b-fuil fail mic Duibh beos & go m-bia tre bith shior forsan Caimmin
Mac Raith Ua Mordha iarttain do marbhadh ag Muilenn na c-Crosán i bhail Achadh Bó & dna an Caimmin ina fharradh i n-eneach Fionntain Mo Cua & Colmain
Annal Aois Críost míle seachtmodha
Ailill Ua h-Airretuich ard-comharba Ciaráin Cluana Mic Nóis d'ég ina oilethre i c-Cluain Ioraird
Do Chorca Raidhe cenel Ailella
Dondghal mac Gormáin aird-fer leiginn Leithe Chuinn & tánaissi abbaidh Cluana Mic Nóis
Cathasach mac Cairpre abb Mungairde cenn clérech fhear Mumhan d'ecc
Ferghal Ua Laidhgnén abb Othna
Maol Brighde mac Cathasaigh foss-airchinneach Arda Macha d'ecc
Mac Baeithine abb Iae do mharbhadh
Murchadh mac Diarmada mic Maoil na m-Bó tigherna Gall & Laighen fri láimh a athar d'ég i n-Ath Cliath dia domhnaigh lá feile Muire geimridh do shonnradh
As dia éccaoine ro ráidh an file na roinn-si Cumha áird-righ i n-Ath Cliath Ní ba fairbricch co bráth m-baoth;
Folamh an dún cen ua n-Duach Luath ro gonadh luth a laoch
Toirrseach cech drem isin dún imá cend n-ar caoimseach sluagh aro cheil cách corp an rígh ra sil cech olc co brath m-buan
Murchadh mac Diarmada déin iomdha diangata 'na dhiaidh atá i m-bron do bhás an mhaoil cech slógh ro scaoil gnás don ghliaidh
Adbhal an béd nach buan é ecc ropa truacch ara thí nach ro-moch ro thog dreach dhe neach mar é do chor a Maith im crodh h-ui Maoil na m-Bó ro bronn scor & ro sccail bú ar cend rena dhul co Dia
cia ris fa fearr do crudh cú
Glúin Iarn mac Diarmada mic Maoil na m-Bó do marbhadh d'Fhearaibh Mídhe & is ann ro h-adhnaicedh h-i n-Daimh Liacc Ciánain
Conchobhar mac An Chléirigh I Chonchobhair .i. riogh-dhamhná Connacht do mharbhadh do Conmhaicnibh tré fhéill
Murchadh Liathanach mac Aedha Uí Concobhair do mharbhadh i meabhail la Muintir Fhollamhain
Maidhm ria n-Donnchadh Ua Ruairc & ria n-Uibh Briuin for Fhiora Tethbha dú i t-torchair Conn mac mic Cuinn tigherna Tethbha co n-druing oile
Aodh na Dearbha Ua Ciarrdha tigherna Cairpre do mharbhadh i meabhail
Muirchertach Ua Conchobhair tigherna Ua Failghe do dhalladh la a dherbhrathair Conchobhar
An clochán ó Crois Epscop Ethchen co h-Irdom Chiaráin do dhenamh h-i c-Cluain Mic Nóis lá Maol Chiaráin mac Cuinn na m-Bocht & an clochán o Cros Comhghaill co h-Ulaidh na t-Trí c-Cros & uaidh siar go bél na sráide
Annal Aois Críost míle sechtmodha a h-aon
Giolla Criost Ua Clothocán fer leighinn Arda Macha & ard-shaoi na n-Gaoidhel d'ecc iar pennainn
Donngal Ua Coibhdhenaigh uasal-shacart Cluana h-Eidhneach d'ecc
Ruaidhri Ua Canannáin tigherna Ceneoil Conaill do mharbhadh lá h-Aonghus Ua Maol Doraidh
Aeghredán Ua Muiregáin tigherna Tethbha do mharbhadh la Conmhaicnibh
Mac Righbhardan mac Con Choirne tigherna Ele do mharbhadh a c-cath go sochaidhibh oile i maille fris lá Donnchadh Ua Ceallaigh tigherna Ua Maine
Rí Uladh .i. Cú Uladh Ua Flaithrí do aithrioghadh & a ionnarbadh i l-Laighnibh lá h-Ua Maol Ruanaidh & lá h-Ultoibh & ro marbhadh an t-Ua Maol Ruanaidh-sin fo chédóir h-i c-cath lá Donn Sleibhe Ua h-Eochadha
Mac Giolla Brighde Uí Maoil Muaidh tigherna Fer c-Ceall d'ecc
Donnchadh Got ríogh-dhamhna Temhrach do marbhadh la Conchobhar Ua Maoilechlainn
h-Ua Sibhlén .i. Giolla Pháttraicc tigherna Ua Foilghe do mharbhadh h-i c-cath lá Conchobhar Ua Conchobhair
Torchair ann bheós Mathghamhain Ua Uathmharain & Lorcán mac Flaithniadh Ui Duibh tigherna Ua Cremhthannáin go sochaighibh ele
Ceall Dara Glend Dá Locha & Cluain Dolcáin do losccadh
Finnachta mac Eiccnecháin h-Ui Cuind & Donn mac Foghartaigh h-Ui Chuinn do mharbhadh do Connachtaibh a Cath ettir Domhnall mac Murchaidh & Donnchadh mac Domhnaill Reamhair go ro marbhadh ann Tadhg Ua Riain
Annal Aois Críost mile seachtmodha a dó
Maol Muire Ua Muireccán airchindeach Tuidnidha
Dubh Dil comharba Bricchde d'ecc
Diarmait mac Maoil na m-Bó rí Laighen Gall Atha Cliath & Leithe Mogha Nuadhat cosnamhthaigh Laighen frí Leith Cuinn do mharbhadh & do dhichenttadh h-i c-cath Odhbha dia Mairt an uii Id Febhru iar maidhm in chatha fair lá Concobhar Ua Maoileachlainn .i. ri Midhe & ro marbhadh dna il-chéda do Ghallaibh & Laighnibh imaille fri Diarmaitt isin cath-sin
Ro marbhadh dna ann Giolla Pháttraicc Ua Ferghaile tigherna na Fortuath &c
As do bhás Diarmada do ráidhedh A dó secht n-deich ar mhíle o ghein Críost cé co rímhe gus an m-bliadhain-si céd fer i t-torchair Diarmaid Laighen
Diarmaid dond-ghlan go n-dreich n-daith rí no chongbhadh cleth coccaidh dar fucc h-i saoth samh gann sith dith laoch Ladhrann co loingsibh
Ro tesccait óicc áille ann im cend Cláire & Cualant Don-bheir h-i sian gair nach saimh díth rígh Riadhain co ro-báigh
Co t-torchair oc Muilionn Chul ruiri forthain ar sár-mhúr gur bith in breo baoth tria brath ni fríth laoch leó no lamhadh
Adhbhal an t-echt mo cech mart as crecht cro im crídhe comhnart don t-sluagh a Caíndruim nír cert díth ar saer-dhúinn chár dlighset
Ro mhúch a menmain co mór Diarmaid dedgair fo dian-bhrón ni fhuil dia bhás frith na fledh ní bhia sídh ní bhia sessedh Uladh h-Ua Flathrai rí Uladh & Mac Asidha .i. Gabhadhan tigherna Ua n-Gobhla do losccadh do Feraibh Midhe i t-tigh tened & sochaidhe mór do dhaoinibh oile impu
Trén-coinnmhedh la Murchadh mac Conchobhair i n-Isioll Chiaráin & forsna Célibh Dé go ro marbhadh rechtaire na m-bocht ann conidh de tuccadh Magh Núra do na bochtaibh
h-Ua Fócarta tigherna Éle do marbhadh lá h-ua m-Briain
Aois Críost míle sechtmodha a trí
Maol Mórdha abb Imleacha Iubhair
Corbmac Ua Maol Duin aird-fher leiginn & sruith-senóir Ereann
Giolla Caissi Osraighech comharba Fedha Dúin do écc
Conchobhar Ua Maol Sechlainn rí Midhe do mharbhadh dar sáruchcadh Bachla Iosa tré fheill & meabhail la mac a dherbhráthar Murchadh mac Flainn & Mídhe d'fásúcchadh iaramh etir Maol Sechlainn mac Conchobhair & an Murchadh-sin mac Flainn
Cluain Ioraird & Cenandus cona templaibh do losccadh uile i n-aon-mhí
Ceand Chonchobhair Uí Maoileachlainn do bhreith lá Toirrdhealbhach ua m-Briain a Cluain Mic Nóis ar éiccin aidhche Aoine ria c-caiscc móir & dia domhnaigh fo chédóir tuccadh andes doridhisi co n-dibh failgibh oir amaille fris tria fertaibh Dé & Ciaraín
Galar mór do ghabháil an rígh Toirrdhealbhaigh trias rochuir a fholt & a fionnfhadh tria fhiortaibh Dé & Ciaráin uair an tan ruccadh an cenn 'na fhiadhnuise do sgeind luch a cind Conchobhair fo choim Toirrdhealbhaigh gur bo h-e fochann a ghalair
Bé Bhind inghen Bhriain d'ecc ina h-oilithne i n-Ard Macha
Domhnall mac Ualghairg toiseach Ua n-Duibh Indrecht & Cú Chaille Ua Finn tigherna Fer Roiss d'ecc
Slóichcedh lá Toirrdhealbhach i l-Leith Chuinn co n-derna creach diairmidhe for Ghailengaibh & ro marbhadh Maol Mordha Ua Cathasaigh tigherna Bregh
Annal Aois Críost míle sechtmhodha a cethair
Dunán aird-easpug Atha Cliath
Diarmaid mac Maoil Brenainn comharba Brénainn
Maol Mordha comharba Ailbhe
Cobhthach abb Disirt Diarmada
Cú Cairrge Ua Ceallaigh comharba Mura d'écc
Ard Macha do losccadh dia mairt iar m-Beltaine cona uilibh temploiph & cloccaibh eittir Raith & Trian
Cumuscach Ua h-Eredan cenn bocht Ereann d'ecc iar n-deigh-phennainn & iar n-aithrighe
Raghnall Ua Madudhain tanaisi Ailicch d'ecc
Donnchadh Ua Ceallaigh tigherna Ua Maine do marbhadh la a bhráthair lá Tadhg mac mic Concobhair Uí Cheallaigh i n-Inis Locha Caoláin
Aodh Meranach rí Uladh do bháthadh i l-Luimneach no i Loch Eachach
Annal Aois Críost míle seachtmodha a cúicc
Cumasccach Ua Erodhan abb Arda Macha d'ecc
Donnchadh Ua Canannain tigherna Ceneoil Conaill do mharbhadh
Amhalghaidh mac Cathail tigherna Iarthair Connacht d'ecc
Lughmhadh do losccadh cona teampull
Cluain Ioraird do losccadh cona dertigh
Domhnall mac Murchadha rí Laighen & Atha Cliath d'ecc do galar trí n-oidhche
Cionaoth Ua Con Bethadh toiseach Cenel m-Binnigh d'ecc
Domhnall Ua Caindealbháin do mharbhadh do Airghiallaibh
Dá mac Augairi I Lorcáin .i. Donnchadh & Giolla Chaoimhghin do mharbhadh lá mac mic Giollu Comhghaill I Thuathail ag cosnamh forlámhais Ua Muirdaig dia n-athair
Slóichcedh lá Toirrdhealbhach ua m-Briain co f-Feraibh Mídhe co Connachtaibh co n-Gallaibh Laighnibh Osraighibh & Muimhneachaibh imme co rángattar co h-Ath Fhir Diadh do chuingidh giall for Oirghiallaibh & for Ultaibh
Do-ruachtattar maithe an chuiccidh ina n-acchaidh
Batar enech i n-ionchaibh fri aroile co ro fighedh iomairecc occ Ard Mónann eitir Airghiallaibh & Muirchertach Ua Briain .i. ríghdhamhna Mumhan & ro sraoinedh for Mhuirchertach cona sochraide & ro ládh dearg-ár a mhuintire & do-chódar na mhaithe-sin dia t-tighibh gan giall gan eittire don chur-sin
Ath Cliath do ghabháil do Mhuirchertach Ua Briain
Annal Aois Críost míle seachtmodha a sé
Céle mac Donnaccáin áird-senóir na n-Gaoidheal .i. easbog Laighen d'ecc iar n-deigh-bhethaidh i n-Glinn Dá Locha
Murchadh mac Floinn Ui Maoileachlainn do marbhadh i c-cend teora n-oidhche cona láibh iar n-gabháil forlámhais Temhra i c-cloictheach Cenannsa tré fhéill lá tigherna Gaileng .i. la h-Amhlaoibh mac mic Maoláin & a mharbhadh-sidhe fein fo chédóir tria fhertaibh Dé & Cholaim Chille la Maol Seachlain mac Concobhair
Gairbheith Ua h-Innrechtaigh tigherna Ua Méith do mharbhadh la Feraibh Mídhe
Giolla Chríosd ua Duibh Dara tigherna Fer Manach do mharbhadh lá Fioru Manach féissin i n-Daimhinis
Domhnall Ua Críochán toiseach Ua Fiachrach Arda Sratha do mharbhadh co n-ár ime lá h-Uibh Tuirtri & lá Cenel m-Binnigh Glinne
Slóicchedh la Toirrdhealbhach ua m-Briain h-i c-Connachtaibh co t-tánaicc Ruaidhri Ua Conchobhair rí Connacht ina theach
Maidhm Belat ria n-Aodh Ua Maol Sechloinn & ria b-Feroibh Maighe h-Ithe for Chiannachtaibh in ro ladh a n-ár
Teirce bídh isin m-bliadhain-si
Slóigheadh la cléirchibh Leithe Mogha im mac Maoil Da Lua go Cluain Dolcáin d'ionnarbadh I Rónáin a Cluain Dolcáin ar n-gabail abdaine dó dar sárughadh mic Maoil Da Lua
Conadh annsin do-radad regles cona fherann i c-Cluain Dolcáin do celibh Dé go brath maille re da fhichit decc bó tugadh i n-eneclann do mac Maoil Da Lua ardo chur d'Ua Lorcáin for mhuintir mic Giollu Comhghaill go t-tugaid trí cinn & tri fichit isin tealaigh re Disiort Diarmad aindes
Giolla Chríost mac Cathaláin flaith Ua n-Ocra do mharbhadh do mac mic Tuathail
Annal Aois Críost míle sechtmodha a seacht
Muiredhach Ua Nuadhat sruith-shenóir Dermhaighe
Maol Martain mac ua Certa sruith-senóir Cluana Mic Nóis
Loingsech Ua Conaire sruith-senóir na Mumhan do écc
Fer Dá Chríoch Ua Coibhdenaigh saoi & saccart d'ecc
Colcu Ua h-Erodhán cenn bocht Arda Macha
Ailbhe ben tigherna na n-Airther & comharba Mo Ninne d'écc
Ua Loingsich tigherna Dal n-Araidhe do mharbhadh lá Dal n-Araidhe bhudhdéissin
Giolla Pháttraicc Ua Ciardha tigherna Coirpre d'ecc
Ua Celechan tánaisi na n-Airther & Ruarc Ua Cathasaigh do mharbhadh
Murchadh mac Conchobhair Uí Maoilechlainn ríoghdhamhna Midhe do mharbhadh do Fheraibh Teathbha & do Catharnach Sionnach tria format & misccnighe
Slóigheadh lá Toirrdhealbhach ua Briain i n-Uibh Ceinnsealaigh go ro chuibhrigh mac Domhnaill Remhair tigherna Ua c-Ceinsealaigh
Gormlaith inghen Ui Fogarta ben Toirrdhelbhaigh ui Bhriain d'ecc & maoine iomdha d'fodhail di ar cheallaibh & eccailsibh & ar bhochtaibh an Choimhdheadh do raith a h-anma
Teirce mhór dan isin m-bliadhain-si & ingreim for cheallaibh
Cluain Mic Nóis do losccadh uile genmotáid a t-teampaill
Glenn Uisen gona iobhraibh do losccadh
Annal Aois Críost míle seachtmodha a h-ocht
Corbmac Ua Beáin comharba Crónain Tuama Greine
Coibhdhenach Ultach anmchara Imleacha Iubhair d'ecc
Cenn crabhaidh Ereann esidhe
Conchobhar Ua Briain tigherna Ceneóil n-Eoghain & Tealcha Occ do mharbhadh la Cenel m-Bindigh Glinne
Lethlobhar Ua Laidhgnén tigherna Airghiall do mharbhadh lá Ruaidhri Ua Ruadhacan
Cathal mac Domhnaill tigherna Cenel Enda do mharbhadh la Cenel n-Eoghain na h-Innsi
Domhnall mac mic Tighernain tigherna Conmhaicne d'ecc
Maidhm for Uibh Cremhthainn ria f-Feraibh Fernmhaighe h-i Sleibh Fuaitt i t-torchair Goll Cláraicch & araile amaille fris arfor Conaillibh ria n-Uibh Meith i t-torchair mac Uí Treodáin tigherna Conaille
Lorcán Ua Briain do écc
Conchobhar Ua Donnchadha ríoghdhamhna Caisil d'écc
Cend Faoladh Ua Dunghalaigh tigherna Muscraighe Thire ordan & oirechas Mumhan d'ég
Cinnedigh Ua Briain do ghabháil tighernais Gaileng
Annal Aois Críost míle seachtmodha a naoi
Maol Chiaráin mac Cuinn na m-Bocht comharba Ciaráin do écc
Ba eisidhen ordan & airmittin Cluana ina rémhes
Ceallach Remhor comharba Brenainn Biorra & Ciaráin Saighre
Mac Giolla Dhídhe Uí Lorcáin tigherna Fernmhaighe dh'écc
Ceallach Ua Ruanadha ard-ollamh Ereann ina aimsir d'ecc
Cú Midhe mac Lorcáin tigherna Fernmhaighe d'ecc
Fir Tethbha & Cairpre for crechaibh in h-Uibh Foilghe go gabhsat bú iomdha co ruccsat h-Ui Failghe forra h-i c-Cluain Ferta Mo Lua co ro cuiredh ár Fer Tethbha & Cairpre imma righ .i. Mac Con Geimhle
Oenach Carman la Concobhar Ua c-Conchobhair Failghe
Aedh Ua Flaithbhertaigh tigherna Iarthair Connacht do mharbhadh lá Ruaidhri Ua c-Conchobhair
Giolla Cennlas mac Iarnáin do Chonmhaicnibh do mharbhadh & a adhnacal h-i c-Cluain Mic Nois
Mór-sluaighedh lá Toirrdhealbhach ua m-Briain i c-Connachtaibh go ro dichuir Ruaidhri Ua Conchobhair a righe Connacht
Toirrdhealbhach ua Briain do dhol for Loch m-Bennchuir & for Innsibh Modh & argain na Cruaiche lais
Annal Aois Críost míle ochtmodha
Muiredhach Ua Mughróin fer leighinn Cluana Mic Nóis d'ecc
Donn Ua Lethlobhair tigherna Fernmhaighe do mharbhadh do Uibh Laithen i Sléibh Fuaitt
Derbhforghaill inghen mic Briain ben Diarmada mic Maoil na m-Bó d'ecc
Eochaidh Ua Merlígh tigherna Fernmhuíghe do mharbhadh
Donn Sléibhe Ua h-Eochadha do dhol isin Mumhain co maithibh Uladh lais ar cend tuarasdail
Maidhm Atha Earghail lá taobh Clochair for Feraibh Manach ria n-Domhnall Ua Lochlainn & ria b-Fheraibh Moighe h-Iotha i t-torcrattar ingrinntidhe Arda Macha .i. Sitrioc Ua Caomháin & mac Néill Ui Sherraigh & daoine iomdha oile
As occ tairrngire an chatha sin ro ráidheatth Ath Ergail in drong n-aittlaic aterbhaid sochaidhe bhias gan ionmain do iomghuin Atha Erghail
Maol Sechlainn mac Conchobhair do thiachtain i t-Tethbha co n-derna indreadh mór ann .i. crech Chuasáin a h-ainm eitir bú & braitt do bhreith lais & daoine do mharbhadh tria fiortaibh naoimh Chiaráin uair do airccset Fir Teathbha Cluain Mic Nóis cona derteach isin m-bliadhain-sin
Sochaidhi do Fheraibh Tethbha & do Mhuinntir Geradháin & do Cairbribh do theacht ar creich i n-Uibh Failghe co ruachtattar tearmann Cille h-Achaidh
Tarthatar Uí Failghe iat & ro mharbhsat Giolla Muire Ua Ciarrdha tigherna Cairpre & Aedh mac meic Dubghaill Mic Fionnbháirr toiseach Muintire Géradháin & araill do saor-chlannaibh cenmo-tháit-sídhe
Eochaidh Ua Loingsigh tigherna Uaithne Thíre d'ég
Slóigheadh lá Toirrdhealbhach ua m-Briain go h-Ath Cliath & go Fiora Midhe go t-táinic Maoilechlainn ina theach lá Bachaill Iosa & la comharba Pháttraicc & lá clérchibh Mumhan
Annal Aois Críost míle ochtmhodha a h-aon
Mac mhec Con Dabhaill uasal-shagart Arda Macha
Fothudh h-Ua h-Aille ard-anmchara Cluana Mic Nóis & Leithi Cuinn
Flann Ua Lorcáin uasal-shagart Lughmhaidh
Ua Robhartaigh airchinneach Lughmaidh
Célechair Ua Cinneittigh comharba Colaim mic Criomhthainn
Coindeccan Ua Flainn comharba Brénainn Cluana Ferta
h-Ua Bruic comharba Senáin Insi Cathaigh d'ecc
Corcach Mór Mumhan do losccadh eittir tighibh & templaibh
Ceall Da Lua do losccadh
Mac Angeircce tigherna Conaille do mharbhadh lá Feraibh Fernmhaighe
Mac Raith Ua h-Occáin tigherna Cenel Ferccusa do mharbhadh
Maol Mithidh Ua Maol Ruanaidh tigherna Ua t-Tuirtre do mharbhadh lá Cenél m-Binnigh Glinne
Giolla Siadnata mac Amhalghadha mic Flainn tigherna Calraighe do mharbhadh do Mhaol Sechnaill tria fhiortaibh Ciaráin uair ro aircc-sidhe dertheach Cluana Mic Nóis an bliadhain-sin
Aru do argain do Ghallaibh
Mac Amhalghaidh mac Floinn tigherna Callraighi do mharbhadh la Maoileachlainn mac Conchobhair Catha Ua Colmáin d'ég
Annal Aois Críost míle ochtmodha a dó
Cionaedh Ua Ruaidhin tánaissi abbadh Cluana Mic Nóis senóir & cend athcomhairc
Conchobhar Ua Uathghaile fer leighinn Glinne h-Uissen
Dúnchadh Ua Cetfadha dá shruith-shenóir iarthair Laighen iad-sidhe & a n-écc
Giolla Críost Ua Maol Fabhaill tigherna Cairrcce Brachaidhe
Fionnchadh mac Amhalghadha toiseach Cloinne Bresail
Flaithbhertach Ua Maoile Dúin tigherna Luircc
Uidhrin Ua Maoil Muire taoisech Cenél Fearadhaigh d'écc
Domhnall mac Taidhg Uí Chonchobhair ríoghdhamhna Connacht do mharbhadh la derbhrathair a athar lá Cathal mac Aodha Uí Conchobhair gan nach cion aithnidh do dhaoinibh acht ar tnúth & format
Cathal Ua Conchobhair do mharbhadh lá Ruaidhri Ua c-Conchobhair i c-cath co sochaidhe móir ime
Dream mhór d'Iarthar Midhe do Dealbhna & Cuircne do mharbhadh for Loch Ríbh lá Domhnall mac Floinn mic Maoilechlaind & maidhm na n-ethar ainm an mhadhma tuccadh forra
Reíleacc chailleach Cluana Mic Nóis do losccadh cona doimh liag & gusan trian airtherach don chill uile
Domhnall mac Conchobhair Uí Bhriain do mharbadh
Aois Críost míle ochtmodha a trí
Muirchertach Ua Cairill airchinneach Dúin saoi breithemhnais & senchassa Ereand
Giolla Mo Ninne airchinnech Lughmhaidh
Mac Raith Ua Baillen comharba Cronáin Rossa Cré
Tadhg Ua Taidhg comharba Flannáin Cille Da Lua d'ecc
Domhnall Ua Canannáin tigherna Ceneóil c-Conaill do mharbhadh lá Cenel c-Conaill budheíssin
Domhnall Ua Lochlainn do gabháil ríghe Cenéil Eoghain & slóighedh ríogh lais h-i c-Conaillibh co t-tucc bóromha mhór & co t-taratt tuarustal don t-sluaighedh-sin do Feraibh Fernmhaighe
Aodh ua Maoilechlainn tigherna Oiligh d'ecc
Conghalach Ua Ciardha tigherna Cairpre do mharbhadh la Conmhaicnibh co sochaidhibh imaile fris
Dunlaing Ua Lorcáin tanaisi Laighen do mharbhadh
Somhairle Mac Giolla Brighde rí Innsi Gall d'ecc
Annal Aois Críost míle ochtmodha a cethair
Giolla Phattraicc epscop Atha Cliath do bhádhadh
Muiredhach Ua Ceithnén airchinneach Cluana h-Eoais d'ecc
Niall Ua Sesnáin sruith-shenóir na Mumhan d'écc
Ceall Da Lua Tuaim Greine & Magh n-Éo n-Orbhraighe do losccadh do Chonmaicnibh
Glend Dá Locha cona temploibh do losccadh
Ecclas Fuinche .i. Ross Airthir d'fothughadh
Slóiccheadh la Donn Sléibhe rí Uladh co Droichet Átha co t-tarat tuarustal do Donnchadh mac Cailigh Uí Ruairc
Creach la Domhnall Ua Lochlainn tar a éis a n-Ultaibh co t-tuccsat braitt & borómha mhór
Slóiccheadh lá Fiora Mumhan a Midhe & as for an slóighedh-sin at-bath Conchobhar Ua Cétfádha ordán & oireachus Mumhan eisidhe
Do-chodar dna Conmhaicne i Tuadhmhúmhain dar a n-éisi co ro loisccset dúine & diongnadha iomdha & do-bhertsat crecha dirímhe
Donnchadh mac An Cailigh Uí Ruairc co n-Airther Connacht co Cairbribh & Gailengaibh do thecht i l-Laighnibh conus-tairthettar Gaill Laighni Osraighe & Fir Mhumhan im Muirchertach Ua m-Briain & fechar scainder fuileach foirdherg etorra occ Móin Cruinneoige an cethramhadh Callainn do Nouember & do-chersat ile etorra atiu & anall
Torchair din ann Donnchadh Ua Ruairc Ceinneittigh Ua Briain & a mac Tadhg & mac Uí Chonchobhair Fhailghigh & drong mhór oile do shaor-chlandaibh & daor-clandaibh nach airimhther
Conadh ceithri mhile torchratar ann & rugadh cenn Donnchaidh Ui Ruairc co Luimneach
Domhnall Ua Gairmleghaidh do mharbhadh do Domhnall Ua Lochlainn
Annal Aois Críost míle ochtmhodha a cúicc
Aodh Ua h-Oisín comharba Iarlaithe & airdepscoip Tuama d'ecc
Find mac Gussáin mic Gormáin epscop Cille Dara d'ecc i c-Cill Achaidh
Gilla na Naomh Laighen uasal-epscop Glinne Dá Locha & cenn manach iar sin in Uairisburg d'ecc uii Idus April
Ughaire Ua Laidhgnéin airchinneach Ferna
Gormghal Loighsech comharba Reglesa Bhrighde i n-Ard Macha saoi i n-eccna & i c-crabhaid
Neachtain mac Neachtain sui-epscop Ruis Ailithre
Mac Soilligh airchinneach Insi Caoin Degha dh'écc
Clereach Ua Sealbhaigh ard-comharba Bairre ordan & eccna Desmhumhan do fhorbadh a dheigh-bhethaidh isin cenntar
Giolla Chríost mac Cuinn na m-Bocht maic-cleirigh as ferr baoi i n-Erinn ina reimhes ordán & oirechus Cluana Mic Nóis d'ecc
Ceall Caindigh do losccadh d'urmhór
Murchadh Ua Maol Doraidh tigherna Cenel Conaill tuir ordain oinigh & engnamha an Tuaisceirt d'faghail bháis
Ualgharcc Ua Ruairc ríogh-dhamhna Connacht d'ecc
Aenghas Ua Caindealbháin tigherna Laoghaire d'ecc
An Dall Ua Fhaoláin .i. mac Giolla Brighde tigherna na n-Déisi d'écc
Muiredhach mac Duibh toisech Muintire Eolais uile do erghabhail lá Toirrdhealbhach ua m-Briain & Muintir Eolais uile do orgáin dó
Creach-ghabháil la Conmhaicnibh dar Shiol n-Anmchadha co ro mharbsat an Coningin Find Mac Ualachtáin & co t-tuccsat tola bó arn-daoine & indile isin m-bliadhain-si gur bhó hé a mhéd co n-dernaitt aittreabhaigh di aroilibh daoinibh saidhbhribh innte
Oenghus Ua Caindelbháin tigherna Laeghaire do mharbhadh h-i c-Cluain Eraird iar n-dol i c-cléircecht dó lá mac meic Coirtén Uí Maíle Ruain tigherna Dealbhna Móire
Annal Aois Críost míle ochtmodha a sé
Maol Caoimhghin uasal-espucc Uladh
Erchadh Ua Maol Foghmhair airdespucc Connacht
Maoil Iosa Ua Brolcháin sruith-senóir Ereann saoi i n-eaccna i c-crabadh & h-i filidhecht an bherla cechtardha
Ba h-e méd a eccna & a ergna go ro scriobhadh féin liubhra & ealadhna lána d'amhainsi & d'inntleacht
Ro fhaoidh a spirat dochum nimhe isin sechtmhadh decc Callainn Febru amhail as-berar h-I sepdecim Callainn Feabhra aidhche fhele Fursa Find at-bath Maoil Iosa Ua Brolchain acht cidh eadh nír trom tamh tinn
Fiachna Ua Ronáin airchinneach Cluana Dolcáin d'ecc
Maol Sechloinn Ua Faoláin ath-laoch tocchaidhe d'ecc
Maidhm ria n-Airtheraibh for Uibh Eathach i t-torchair Domhnall Ua h-Aitteidh co n-druing oile
Maidhm Eochaille ria n-Ultaibh for Airghiallaibh & for Ua Ruadhacán i t-torchair Cumasccach Ua Laithéin tigherna Síl Duibhthire & Giolla Mo Ninne Ua h-Eochadha tigherna Cloinne Síonaigh & sochaidhe oile amaille friú
Amhalghaidh mac Ruaidhri Ui Ruadhacán do mharbhadh do Feraibh Fernmhaighe
Toirrdhealbhach ua Briain rí Ereann co fresabhra iar m-beith i n-galar chian-fhoda uair nír bhó slán-somh ón tan rugadh cend Choncobhair Uí Maoilechlainn ó Chluain Mic Nóis go n-erbail h-i c-Cenn Coradh isin xxii bliadhain a fhlaithesa & isin uii a aoisi h-i prid Id Iul do shonnradh iar martra fhoda & iar n-aithrighe diochra ina pheacthaibh & iar c-caithemh cuirp Críost & a fhola & Tadhg Ua Briain a mhac d'ecc isin mí chédna
As d'fhoraithmet bháis Toirrdhealbhaigh ro ráidhedh Ochtmodha bliadhan gan bhréicc agus míle 'na mór-mheitt sé bliadhna ó ghein mic Dé dil go bás Thoirrdhealbhaigh tuirmigh
Aídhche Mairt h-i Prid Id Iul ria féil Iacoib co n-glan-rún iar n-dó fichet at-bath an t-airdrí tenn Toirrdhealbhach
Maol Seachlainn mac Concobhair do dhol co h-Ath Cliath & maidhm fair ria n-Gallaibh & ria Laicchnibh .i. maidhm na Críoncha du i t-torchair Maol Chiaráin Ua Cathasaigh tigherna na Saithne & Tuath Luighne & sochaidhe oile cenmothasidhe im Mael Muaidh tigherna Fher c-Ceall
An Sionnach Fionn .i. Tadhg Ua Catharnaig tigherna Tethbha & Cionaodh a mac & Ua Muiredhaigh toiseach Muintire Tlamháin do mharbhadh h-i fioll lá Maol Seachlainn mac Conchobhair occ Loch Maighe Uatha h-i c-cion Murchaidh mic Conchobhair do mharbhadh lá h-Ua c-Catharnaigh Siondach
h-Ua Baighelláin tigherna Airghiall do thuitim lá Conaillibh
Mac Beathadh Ua Conchobhair tigherna Ciarraighe do mharbhadh no do écc
Annal Aois Críost míle ochtmhodha a secht
Maol Sechloinn mac Conchobhair rí Temhrach do mharbhadh lá Cathal Mac Muiricen & lá Feraibh Tethbha i n-Ardachadh Epscoip Mel tria fheill & saint meabhail
Domhnall mac Giolla Patraic tigherna Osraighe d'ecc iar m-beith i n-galar fhoda
Cathal Ua Cétfadha do mharbhadh lá Laighnibh
Cú Sléibhe Ua Carrdha tigherna Coirpre do mharbhadh
Domhnall Ua Laithén do marbhadh la Domhnall mac meic Lochlainn
Maol Ruanaidh Ua h-Airt .i. do Chloinn Diarmada tigherna Tethbha d'ecc
Cath eittir Ruaidhri Ua Concobhair rí Connacht & Aodh mac Airt Uí Ruairc tigherna Conmaicne & Breifne h-i c-Conachail h-i c-Corann & ro meabhaidh for Ua Ruairc
Marbhthar é budhéin & Muiredhach mac Duibh toiseach Muinntire h-Eolais
mac Gofraidh Uí Shirittéin & mac Con Sléibhe Uí Ferghail & maithe Conmaicne archena etir shaor & daor torcrattar isin cath-sin Coraind lá Ruaidhri
As do fhoraithmhet an chatha-sin at-rubradh Secht m-bliadhna is ochtmodha án agus míle caomh comhlán o ro genair Criost gan choll co cath Conachla h-i c-Corann
Cath Ratha Edair ettir Laighnibh & Fiora Mumhan cor' raeimhidh ria Muirchentach Ua m-Briain & ré b-Feraibh Mumhan for Laighnibh & for mac Domhnaill mic Maoil na m-Bó & ar Diarmuid Ua m-Briain & ar Enda mac Diarmada co ro ladh ar mór annsin for Laighnibh im mac Murchadhauí Domhnaill im tigherna h-Ua n-Drona & im Chonall Ua Ciarmaic & im Ua Néill Maighe Dá Chon &rl Sluaigeadh lá Mac Lochlainn co ro loisc Tuaith Inbhir i m-Bregaibh & co ro ládh ár for a mhuintir
Niall Ua Ceatfadha d'ecc
Cathal Ua Cetfadha do mharbhadh lá Laighnibh
Meas mór & iomatt toraidh & bó-ár & ascalt isin m-bliadhain-si agus gaeth mhór co ro bhris taighe & templa
Uilliam Rufus do ghabhail rioghachta Saxan September
Annal Aois Críost mile ochtmodha a h-ocht
Corbmac Ua Finn áird-fher leighinn Dal c-Cais d'ecc
Cathalán Ua Forréidh saoi a n-egna & g-crabhadh d'ecc dia domhnaigh Initte i t-teirt Nóin Marta i n-Imleach Iobhair conadh dó do ráidhedh Cathalán an chrabhaidh chóir ba sruith sámhaidh ba senóir for nemh isin grianán gle luidh i féil Chiaráin Saighre
Tighernach Ua Braoin ard-chomharba Chiaráin & Chomáin d'ecc i n-Iomdhaidh Chiaráin
Suí leighind & senchusa ésidhe
Maoil Iosa Ua Maoil Giricc aird-fhile & ard-ollamh d'écc
Dubh Chablaigh inghen Aodha Ui Conchobhair .i. Aedh an Ghae Bhernaigh ben rí Mumhan d'écc
Mór inghen Toirrdhealbhaigh uí Bhriain ben rí Connacht d'écc
As doibh-sin at-bert Muirchertach Ua Briain Mor inghen mic Taidhg atuaidh ar-richt tech d'éccaibh diombuaidh Dubh Chobhlaitth oc dol do Chluain i madain focchmair fionn-fhuair
Ruaidhri Ua Concobhair co Feraibh Connacht do ghabháil Insi Adharcaigh ria b-Feraibh Mumhan ar na ro léicceadh a c-cobhlach secha-soin suas & do-rattadh maidhm for Mhuirchertach co f-farccaibh ár a muinntire ann
Ro ladh dna ár for chobhlach an fhir chédna iarna t-teacht timceall thiar for an f-fairrge do iondradh Connacht
Indredh din Corco Modhruadh ó Ruaidhri fo trí & as inueachtain má ro fhágaibh cethra ná daoine gan malairt don chur-sin & do-rochrattar tria bhaoghal triar do maithibh Connacht .i. Giolla Coirpthe mac Cathail Uí Mughróin toiseach Cloinne Cathail & Cú Sionna mac Murchadha Uidhir toiseach Cloinne Tomaltaigh & mac Giolla Criost mic Echtighern toiseach Corcu Achlann armór for Ghallaibh Atha Cliath Locha Garman & Puirt Loairge ria n-Uibh Eachdhach Mumhan isin ló ro iomraidset Corcach Mumhan do orgain
Slóighedh lá Domhnall mac mic Lochlainn lá rígh n-Ailigh co t-Tuaiscert Ereann imme h-i c-Connachtaibh co t-tart Ruaidhri Ua Conchobhair rí Connacht gialla Connacht uile dhó
Do-dheochattar dibhlinibh cona sochraittibh isin Mumhain go ro loisccset Luimneach & ro indraiset machaire na Mumhan .i. co h-Imleach Iubhair & Loch Gair & Brúgh Rígh & Dún Achéd & co Druim Ua Clercén & rucsat cenn mic Cailigh Ui Ruairc o chnocaibh Sainccil & ro thoghailset & ro mhúrsat Cenn Coradh & ro gabhsat ocht b-fichit laech etir Galla & Gaoidheala i n-giallnus a n-aittire & tangattar dia t-tighibh iaramh
At iad roighne na n-aittire-sin mac Madadháin Ui Cinneidigh mac Congalaigh I Occáin & mac Eachdhach Ui Loingsigh
Do-radadh bá ech ór orgat & carna tar a cenn ó Muircherthach Ua Briain ina f-fuaslaccadh
Derbhail inghen h-Ui Mailsechnaill d'écc
Annal M Aois Críost míle ochtmodha a naoi
Giolla Pháttraicc Ua Célechán secnap .i. prioir Arda Macha
Concobhar mac Foghartaigh h-Ui Maoile Dúin secnab Cluana Mic Nóis
Ferghal h-Ua Meisdedhaigh fer leighinn Imleacha Iubhair d'écc
Maidhm ria n-Uibh Eathach Uladh for Fhiora Fernmhaighe dú i t-torchair mac Aedha Uí Chríochain tigherna Fernmhaighe & dá thánaisi décc do shaor-chlandaibh go sochaidhibh iomdhaibh oile
Donnchadh mac Domhnaill Reamhair tigherna Laighen no Ua c-Censelaigh do mharbhadh do Chonchobhar Ua Concobhair Failgi tria bhaoghal
Laech as amhra ro baoi ina aimsir tuir catha ar chalmatas eisidhe
Donnchadh Ua Giolla Phattraicc .i. mac Domhnaill tigherna Osraighe do mharbhadh do mhacaibh mic Brain Bric
Giolla Caindigh Ua Flaithfiledh tigherna Dealbhna Bethra do mharbhadh lá a bhráthair Aedh mac Cochlain Uí Fhlaithfhiled
Cobhlach Fer Mumhan .i. im Muirchertach Ua Briain do thiachtain for Sionainn & for Loch Ribh co ro airccset cealla an locha .i. Inis Clothrann Inis Bó Finne Inis Aingginn & Cluain Eamhain co ro dúnadh Aidhirceach & Rechraith iarsin dar a n-eis lá Ruaidhri Ua Conchobhair lá rígh Connacht
Tangattar-somh anuas iaramh co Cluain & ro raoineadh orra suas ina f-fritheing co h-Ath Luain ba h-annsidhe baoi Ua Maoilechlainn .i. Domhnall mac Floinn rí Temhrach in erlaimhe for a c-cind go f-fargaibhset ogh a long & a n-ethar ag Ua Maoileachlainn annsin & do-dheochattar féisin for a chomairce & ro h-iodhnaicthi iomlán iatt iaramh co Fiora Mumhan
Ruaidhri Ua Concobhair & Domhnall Ua Maolsechlainn do dhol i l-longaibh & i n-ethraibh co ro indirset Mumha co Cluain Caoin Mó Diómóg
Conidh as inueachtain for-agsat míol n-indile in airett-sin lá taobh braitti do thabhairt leo
Crech mhór lá Domhnall Ua Maoileachlainn lá rígh Temhrach co rocht Iobhar Chind Trachta go ro airgi Fiora Fernmhaighe Conaille Mughdhorna & Ui Méith & go ro loisc Conaille uile
Iseall Ciarain do chendach ar dhilsi do Corbmac mac Cuinn na m-Bocht ó Ua Flaithén & ó Dhomhnall mac Flainn Ui Maoilechloint ó rígh Midhe
Corcach Imleach Iubhair Ard Ferta & Ceall Dara do losccadh
Luscca do losccadh lá Fiora Mumhan & naoi f-fichit duine do losccadh ina daimh liag
Annal Aois Críost míle nochat
Maoldúin Ua Reabhacán comharba Mo Chútta
Cian Ua Buachalla comharba Cainnigh i c-Ciannachta d'écc
Ingnadan fer leighinn Cluana h-Eraird do mharbhadh
Maol Ruanaidh Ua Cairellán tigherna Cloinde Diarmatta & Giolla Criost Ua Lúinigh tigherna Cenél Moen do mharbhadh i n-aon-ló lá Domhnall ua Lochlaind
Comdhál mhór etir Domhnall mac mheic Lochlaint rí Ailigh & Muirchertach Ua Briain rí Caisil & Domhnall mac Floint Uí Maoilechloinn tigherna Mídhe & Ruaidhri Ua Concobhair rí Connacht & do-ratsat uile gialla do rígh Ailigh & do scarsat fo sidh & caenchomhrac
Muirchertach Ua Briain do thuidhecht h-i Mídhe for creich iaramh & fechair iomairecc eittir Domhnall rí Mídhe & Muirchertach cona a slocchaibh i Maigh Léna
Ro meabhaidh for Mumhain & ro ládh a n-ár im Maolsechlainn Ua n-Dungalaigh & im mac Conín Uí Duibhcind & im mac Maoil Mordha uí Domhnaill mac rígh Ua Ceinnsealaigh
Crech-shluaichcedh lá Domhnall Ua Maoilechluinn isin Mumhain co ro loisc Dúin na Scciath
Crech oile bheós lásan Domhnall cédna go ro aircc Urmumhain uile
Ruaidhri Ua Concobhair do losccadh Dúine Aichet
Muirchertach Ua Bric tigherna na n-Déisi do marbhadh
Muirchertach Ua Briain do dhol ar Loch Riach tre bhaogal
Sluaigheadh lá Muirchertach Ua m-Briain & lá Feraibh Mumhan & la Gallaibh Atha Cliath go ro indirset cenntur Laighen & Fiora Breagh go h-Ath Buidhe & do-bhertsat da aittire d'ua Lochluinn .i. Domhnall ar a n-anacal ótha sin siar
Annal Aois Críost míle nochat a h-aon
Cend Faoladh Ua h-Occáin comharba Brénoinn d'écc
Murchadh mac mic Domhnaill Remhair do mharbhadh i meabhail lá h-Enda mac Diarmada
Mac mic Aodha mic Ruaidhri tigherna Iarthair Connacht d'écc
Cionaeth Ua Mordha tigherna Laighisi & mac Maol Ruanaidh mic Con Cóirne do chomhthuitim i t-tigh Uí Bhriain h-i c-Caisseal
Cearbhall Ua h-Aodha sinnsior Cloinne Colmáin d'écc
Laidhgnen .i. An Buidhenach Ua Duind Cothaigh tigherna Gaileng do mharbhadh d'Uibh Briuin
Slóighedh lá Muirchertach Ua m-Briain co ro aircc Iarthar Midhe
Slóigheadh lá Connachtaibh co ro loiscset mór don Mumhain
Bran Ua Caindelbháin do mharbhadh do mhac Mic Coirtén
Creach na n-aithinneadh do dhénamh do Mhuirchertach Ua Briain aidhche Nottlac Mór ar Uibh Failghe & ar mhacaibh mic Brain Bric
Síth do dhénamh do Muircertach & do mhacaibh Taidhg Ui Briain & Tuadhmhumha do dhol dia t-tighibh & feall do mhac Thaidhg forra & a n-arccain do Chonnachtaibh
Muirchertach Ua Bric tigherna na n-Déisi do mharbhadh
An leth iartharach do Ráith Arda Macha do losccadh
Maoil Iosa comhorba Phattraic d'écc iar b-pennainn December & Domhnall mac Amhalgadha d'oirdneadh ina ionadh isin abdhaine fo chedóir
Sitriug mac Giolla Bruide do mharbhadh i meabhail
Annal Aois Críost míle nochat a dó
Connmhach Ua Cairill espucc & riaghlóir togaidhe
Corbmac abb Mainistrech sruith-shenóir naomh cend eccna & crabhaidh na n-Gaoidhel
Muirchertach mac Loingsich comharba Findéin Cluana h-Eraird
Maoil Iosa Ua h-Arrachtáin comharba Ailbhe Imlich d'écc
An Cráibhdhech .i. Fiachraich Ua Follamhain saccart do Chonnachtaibh do bádhadh i l-Loch Cairrgin
Ráith Arda Macha cona temploibh do losccadh an cethramhadh Callainn do September & sreth do Thriun Mór & sreth do Thriun Saxan
Ruaidhri Ua Conchobhair .i. Ruaidhri na Soidhe Buidhe airdrí Connacht do dhalladh d'Ua Flaithbhertaigh .i. do Flaithbertach & d'Foghartach Ua Foghartaigh tria fheill & tria mheabhail
Ba cáirdes Criost fo shecht Ruaidhri d'Ua Flaithbhertaigh
Donnchadh mac Carthaigh tigherna Eoghanachta Caisil do mharbhadh lá Ceallachán Caisil
Enda mac Diarmada tigherna Ua c-Ceinnsealaigh do mharbhadh lá Ceinnsealachaibh feisin .i. do mac Murchaidh mic Diarmada
Creach mhór lá Conmaicnibh tar Síol Muireadhaigh co ro fágbhadh Magh n-Aoi leó gan innile
Donnchadh mac Uí Chonchobhair Failghigh do mharbhadh lá a bhraithribh féisin
Reódh mór & aigh isin m-bliadhain-si co ro reodhset locha & aibhne Ereann co n-imthighdís daoine & eich cosaibh tiormaibh dar na lochaibh & ro feradh sneachta mór na diaidh sin
Slóigheadh lá Muirchertach Ua m-Briain i c-Connachtaibh go rug gialla uadhaibh
Diarmaid Ua Briain d'ionnarbadh i n-Ultaibh
Muiredhach mac Carrthaigh tigherna Eoghanachta d'écc
Domhnall mac Amhalgadha comhorba Phátraicc for cuairt Cenel n-Eoghain co t-tug a réir
Aodh mac Cathail Uí Conchobhair do ghabhail do Bhriain & righe Sil Muiredhaigh do thabhairt do Ghiolla na Naomh Ua Conchobhair
Cobhlach Fer Mumhan do arccain Cluana Mic Nóis
Aois Críost míle nochat a trí
An t-epscop Ua Bríghtén d'écc
Ailill Ua Nialláin tanaisi abbadh Cluana Mic Nóis comhorba Crónáin Tuama Gréine & comharba Colmáin Cille Mic Duach
Aodh airchinneach Doimh Liag Chianáin
h-Ua Scoptha comharba Commáin
Aodh Ua Conghaile airchinneach taighe aidhedh Cluana Mic Nóis d'écc
Aodh Ua Canannáin tigherna Cenil Conaill do dhalladh lá Domhnall ua Lachlaind lá rígh n-Ailigh
Aodh Ua Baigheallán tigherna Airghiall do mharbhadh la Conaillibh Muirthemhne
Aodh mac Cathail Uí Conchobhair tigherna Shíl Muiredhaigh do mharbhadh h-i Mumhain i n-geimhel lá Foghartach Ua Foghartaigh tria fheill & mheabhail
An t-Aithclereach .i. Niall mac Ruaidhrí Uí Conchobhair do mharbhadh do Conmhaicnibh
Dubh Dara mac mic Aighennáin tigherna Luighne d'écc
Trénfher Ua Ceallaigh tigherna Bregh do mharbhadh lá h-Ua n-Duibidhir i n-Doimhliag Chianáin
Muirchertach Ua Briain d'orgain & d'ionnarbadh Sil Muiredhaigh uile h-i Tír n-Eoghain iar n-gabháil a t-tigherna Giolla na Naomh Ua Conchobhair Ui Co Chenainn mic Taidhg tigherna Ua n-Diarmada
Síol Muiredaigh do thoidhecht doridhisi h-i c-Connachtaibh gan chedúghadh
Sneachta mór & reódh isin m-bliadhain-si co ro thechsat locha na h-Ereann
Ard Macha do losccadh cona temploiph
Annal Aois Criost míle nocha a ceathair
Donn Slébhe Ua h-Eochadha rí Uladh do mharbhadh la rígh Ailigh .i. Domhnall mac mic Lochlainn a c-cath Bealaigh Ghuirt an Iobhair
Fir Ereann do coimhthriall go h-Ath Cliath .i. Muirchertach Ua Briain co f-Feraibh Mumhan co n-Osraighibh & Laighnibh Domhnall mac meic Lochlainn rí Oiligh co c-Cenel Conaill & Eoghain Domhnall mac Flaind rí Temhrach co Feraibh Midhe Donnchadh Ua h-Eochadha co n-Ultaibh & Gofraidh tigherna Gall & Atha Cliath co nochat long leis
Tángattar an lucht anoir go Maigh Laighen co ro loiscset Uachtar Áird & co raímhidh bán-mhaidhm mór for Feraibh Mumhan Laighnibh & Osraighibh reampa
Iompoit iar sin Ulaidh ár nír bhó h-adhlaic leó Laighin do indriudh
Im-soiset iarsin Fir Mhúmhan soir doridhisi & ro iondarbhsat Gofraidh a h-Ath Cliath & ro aithríoghsat rí Temhrach .i. Domhnall & ro iondarbhsat é i n-Oirghiallaibh iar n-iompódh do Fheraibh Midhe fair
Do-dheochaidh iarsin Ua Maoilsechlainn uathadh m-becc atuaidh co ra ghaibh ba Luighni & Airthir Mídhe uile rugsat Luighni & Airther Midhe fair & amhsa rígh Mumhan oc Loch Lebhind co t-tarrus eittir na bú & an lorcc & ro h-imredh eccomhlann fair la a mhuinntir feisin .i. mac Meic Aighennáin cona shochraitte & do-chear leó a r-rí budhdein .i. Domhnall mac Flaind & Giolla Énáin Mag Lughadha isin cnoc uas Fabhair Feichin
Flaithbhertach Ua h-Addith tigherna Ua n-Eatach Uladh dho dhalladh lá Donnchadh Ua n-Eochadha lá rígh n-Uladh arfor Airtheraibh lá h-Ultoibh dú i t-torcrattar drong mhór do shaor-chlandaibh im Ua Fedacán & im Domhnall mac Aonghusa
Conchobhar Ua Conchobhair tigherna Cianachta Gleinne Gemhin d'ég iar n-deigh-bhethaidh
Conchobhar Ua Conchobhair tigherna Ua b-Failghe do ergabháil lá Muirchertach Ua m-Briain lá righ Mumhan
Slóighedh lá Muirchertach Ua m-Briain co f-Feroibh Mumhan ime h-i Connachtaibh & ro shoi ina frithing gan giolla
Slóighedh oile dan lásan lucht chédna etir loch & tír co Dún Tais & ro rannsat midhe eiter dís .i. eiter Donnchadh mac Murchadha mic Floinn & Conchobhar mac Maoilsechlainn
Ruaidhri Ua Donnagán tigherna Aradh d'écc
Cathraoineadh ria t-Tadhg mac Ruaidhri Uí Conchobhair & ria Síol Muiredhaigh for Tuadhmhúmhain & for Iarthar Connacht dú h-i t-torcratar trí chéd & ro airccsett Iarthar Connacht uile
Ba dona maithibh torcratar isin cath-sin Amhlaoibh Ua h-Aichir Donn Slébhe Ua Cinn Fhaoladh & mac Gille Fursa Uí Mhaoil Mhuaidh
Cath Fiodhnacha a ainm
Iomhar mac Giolla Ulltáin taoiseach Muinntire Maoil Sionna do mharbhadh lá Fiora Mídhe
Domhnall comhorba Phátraicc for cuairt Mumhan cédna cur co t-tug a lán-chuairt screpall la taebh n-edbarta uadhuibh
Giolla na n-Inghen mac Uí Cobhthaigh tigherna Umhaill do écc
Oirchinneach Achaidh Fabhair do mharbhadh d'Feraibh Cera
Annal Aois Críost míle nochat a cúicc
An t-epscop Ua Corcráin comharba Brénainn Cluana Ferta d'écc
Senoir mac Maoil Dá Lua anmchara Ereann uile d'écc iar sendataigh & iar n-deigh-bhethaidh
Teidhm anbfoill isin Eoraip uile h-i c-coitchinne isin m-bliadhain-si & at-bert aroile co n-epletar cethroimhe do dhaoinibh Ereann don támh h-i sin
At iad andso drong dona degh-dhaoinibh eitir ecclais & tuaith at-bailset
Donnghus epscop Atha Cliath h-Ua Mancháin .i. an brethemh comharba Caoimhghin Macc Maras Ua Caomháin comhorba Oenai do Dhelbhna Bhicc a chenél Cairpre .i. an t-espocc Ua Ceithernaigh comharba M'Aedhócc Ua Rinnánaigh fer léighinn Leithghlinne Eochaidh Ua Coisi secnab Achadh Bó Scannlán Ua Cnáimhsighe anmchara Lis Mhóir Buadhach Ua Cerruidhir sacart Cille Dá Lua Dubhshlatach Ua Muiredhaigh Aodh mac Maoil Iosa Uí Brolcháin áird-fher leighind & Augustin Ua Cuinn áird-breithemh Laighen
At-báth don mhortladh chetna Gofraidh Meránach tighearna Gall Atha Cliath & na n-Innsedh Domhnall Dubh Ua Ferghaile tigherna Forthuath Laighen Mathghamhain Ua Seghdha tigherna Corca Dhuibhne Ua Maol Craoibhe do mhuinntir Imleacha Iubhair
O h-Ainbhidh tigherna Oirghiall & Ua Conchobhair tigherna Cianachta Glinne Geimhin
Ua h-Eiccnigh tigherna Fer Manach do mharbhadh
Giolla Ciaráin mac mic Ualghaircc tigherna Ua n-Duibh Indrecht do mharbhadh
Cath-shraoinedh mór i n-Ardachadh ria n-Dál Araidhe for Ultaibh dú i t-torcair Lochlainn Ua Cairill rioghdhamhna Uladh & Giolla Chomhghaill Ua Cairill & sochaidhe mór amaille friú
Domhnall Ua Muireccán tigherna Tethbha uile & Amhlaoibh mac meic Conmedha mac taisigh Shíl Rónáin do mharbhadh i feill & iatt i n-geimhlibh isin Mumhain
Taillti inghen Domhnaill Guitt d'écc
Tadhg mac Cathail Uí Conchobhair do mharbhadh la Feraibh Mumhan
Taichleach Ua h-Eaghra tigherna Luighne & ár Luighne imme do marbhadh lasna tríbh Conmhaicnibh .i. Cenél c-Cais Cenél Dubháin & Cenel Lughna
Ua Conchobhair tigherna Ciarraighe do mharbhadh lá a bhráthair
Cú Coiccriche Ua h-Ainbhidh tigherna Fer m-Bile do mharbhadh lá Donnchadh Ua Maoilsechloind
Dubhchobhlaigh inghen tigherna Osraighe & baintigherna Osraighe d'écc
Darmhaigh Cenannus Cluain Eraird Glend Da Locha Fabhor Less Mór Cluain Bronaigh & Cluain Eoais do losccadh uile
Cluain Mic Nóis do orccain
Domhnall Ua Madadhain tigherna Ua n-Eachach d'écc
Annal Aois Críost mile nochat a sé
h-Ua Cochlán suí epscop & comhorba Bairri d'écc
Eoghan Ua Cernaigh airchindeach Doire d'écc in ocht décc Callainn Ianuarii
Columm Ua h-Anradháin airchinneach Rossa Ailithir
Fland Ua Muireccáin airchindech Aentruibh
Learghus h-Ua Cruimhthir comharba Comhghaill
Mac Nechtain h-Ua h-Uaithnigh fer leighinn & uasal-shagart d'écc
Ua Mail Cain ollamh Dal g-Cais d'écc
Amhlaoibh mac Taidhg Uí Bhriain do mharbhadh i Manainn
Feil Eóin for Aoine isin m-bliadhain-si
Ro ghabh imeagla mhór Fiora Ereann reimpi conadh i comhairle ar-riacht lá cleirchibh Ereann im comarba Phátraicc dia n-imdhiden ar an tedhmaim ro tircanadh dóibh ó chéin a forchongra for chach a c-coitchinne tredhenos ó Chedaoin go Domhnach do dénamh gacha mís & trosccadh gach laoi go cenn m-bliadhna cenmotát domhnaighe & sollamna & aird-fheile & dan do-ratsat almsana & edbarta iomdha do Dhia
Tuccadh dan feranna iomdha do eccailsibh & chléircibh ó ríoghaibh & taoisechaibh & ro saortha Fir Ereann an tucht sin ar téine na díoghla
Cend Coradh do athnuadhucchadh lá Muirchertach Ua m-Briain iarna mhúradh feacht riamh la Leth Cuind
Flann Ua h-Ainbhidh tigherna Deisceirt Airghiall d'écc
Conchobhar Ua h-Aindiarraidh tigherna Cianachta & Ua Cein tigherna Ua Mic Cairthind do chomhthuitim fri aroile h-í c-cliathadh Uladh Ua Célechan tánaisi Airghiall do mharbhadh lá Coicceadh n-Ereann .i. cóicceadh Uladh
Mathghamhain Ua Seghdha tigherna Corca Dhuibhne d'écc
Muirchertach .i. An Cullach Ua Dubhda tigherna Ua n-Amhalgadha do mharbhadh lá a chenél féin
Matodhan Ua Madodhain tigherna Síl n-Anmchadha d'écc
Giolla Oissen Mac Cortén tigherna Dealbhna Móire do mharbhadh lá h-Uibh Laoghaire .i. iarna thiodhnacal do Mhuirchertach Ua Briain dóibh iar mh-breith dhó-sidhe xxx uinge do ór uadh & céd m-bó & ochtar eittiredh
Donnchadh mac An Ghuitt do mharbhadh do Chalraighibh
Sitfriuch mac mic Sealbhaigh tigherna Fher Rois do mharbhadh lá Mughdhornaibh Maighen
Maol Páttraicc Mac Airmhedhaigh epscop Arda Macha d'écc
Annal Aois Críost míle nocha a seacht
Flandaccán Ruadh Ua Dubhthaigh comharba Commáin & fer leighinn Tuama Da Ghualann
Maolán Ua Cuinn airchinneach Eccailsi Bicce
Maol Brighde mac An t-Saoir Uí Brolcháin saoi & epscop Chille Dara & chóiccidh Laighen d'écc
Tadhg mac Ruaidhri Ui Chonchobhair .i. brathair Toirrdhealbhaigh Mhóir tigherna Sil Muiredhaigh & cosnamhthach an chuiccidh archena do mharbhadh lá Cloinn Choncobhair & lá aes gradha féin i fiull .i. la mac Con Luachra Uí Maoil Bhrénainn isin cethramhadh bliadhain ficheat a aeise
Aimhirgin Ua Mórdha tigherna Laoighisi d'écc
Slóighedh lá Muirchertach Ua Briain go Leith Modha & co f-Feraibh Mídhe & co n-dreim do Connacht ar ammas an Tuaisceirt go rangadar Magh Conaille & a n-iompodh ass iar sin gan indreadh gan eittire uair táinicc Domhnall ua Lochlainn go t-tionól an Tuaisceirt go Fíodh Conaille do thabhairt catha do Mhuircertach cona sochraide co n-derna Dia & comarba Phatraicc síd ettorra
Lochlainn Ua Duibh Dara tigherna Fernmaighe do marbhadh do Uibh Briuin Bréifne
In Druth Ua Carthaigh ollamh Connacht do marbhadh do Chonnachtaibh féissin
Cnói-mhes mór ar fud Ereann a c-coitchinne isin m-bliadhain-si co ro mhéth muca Ereann & ro mhair tiruairsi na c-cnó h-isin co cend dá bhliadhan iaramh
Bliadhain na c-cnó b-fionn do-ghairthí dhi & do-gheibhthí seisedhadh cnó ar aon-phinginn
Cloictheach Mainistreach .i. Mainistreach Buithe co leabhraibh & co t-taisccedhaibh iomdhaibh do losccadh
Flaithbhertach Ua Flaithbhertaigh do thoidheacht ina atharrdha go h-Aodh Ua Conchobhair .i. Aodh an Gha Bhernaigh & cennas Shil Muiredhaigh do ghabháil dó dorídhishi
Annal Aois Críost míle nochat a h-ocht
Domhnall Ua h-Enni .i. do Dal c-Cais ard-anmchara & uasal-epscop cend eccna & crábhaidh na n-Gaoidhel topar coindercle iarthair Eorpa saoi an uird cechtardha Romhan & na n-Gaoidheal do chriochnúghadh a bethaidh i Callainn December
Sé bliadhna seachtmoghat a aois an tan ro fhaidh a spirat
Domhnall Ua Robhartaigh comharba Cholaim Chille
Maoil Ísu Ua Stuir scribhnidh & feallsomh Mumhan & Ereann archena
Eochaidh comharba Cianáin
Rónán Ua Daimhin comharba Feichin cétus & riaghlóir toghaidhe iaromh
Maol Martain Ua Ceallaigh comharba Mura Othna
Learghas eccnaidh d'écc i n-aon-ló
Flaithbhertach mac Tighernaigh Bairrchigh comhorba Finnein Maighe Bile d'écc ina oilithre
Mac Maras Cairprech .i. uasal-shaccart saoi & sruith-senóir Ereann d'écc i n-Glind Da Locha
Trí longa do longaibh Gall na n-Innsedh do bhuain amach do Ultaibh & a b-foirend do mharbhadh .i. fiche ar chéd a líon-sidhe
Maidhm Feirtsi Súilighe for Chenél Conaill ria c-Cenéll n-Eoghain in ro marbhadh Ua Tairceart .i. Eccertach go sochaidhibh oile
Creachadh & indreadh Maighe Dairbhre la Muirchertach Ua m-Briain for Fiora Teathbha
Slóiccedh lá Muimhneachaibh co Sliabh Fuait do shaighidh Domhnaill mac meic Lochlainn acht ní rugsat gialla na aittiredha
Midhe do fhásughadh eittir Donnchadh mac Murchadha & Conchobhar mac Maoileachlainn
Flaithbhertach Ua Flaithbhertaigh tigherna Síl Muireadhaigh & Iarthair Connacht do mharbhadh do Mhadudhán Ua Cuanna i c-cionaidh dallta Ruaidhri Ui Conchobhair .i. Ruaidhri na Soidhe Buidhe righ Connacht
As do bhliadhain báis Flaithbertaigh adrubhradh Ocht m-bliadhna nochat ar mhíle O ghein Mic Dé daith-nertaigh Ní sgél fás acht is derbh deimhin Co bás feidhil Flaithbhertaigh
Diarmat mac Enda mic Diarmada rí Laighen do mharbhadh do chloind Murchadha mic Diarmada
Catharnach mac An t-Sionnaigh Uidhir tigherna Tethbha do mharbhadh d'Airther Teathbha .i. d'Ua Airt h-i fioll
Mac Raith Ua Flaithen do orcoin do Muintir Tlamain h-i Maigh Elli
Mac Meic Raith filedh aird-fhile na Mumhan d'écc
Mac Gaithin Ua Mórdha tigherna Laoighisi do mharbhadh dia muintir féin
Dubhchobhlaigh inghen Diarmada mic Taidhg ben Mhuirchertaigh Uí Bhriain d'écc
Dearbhforghaill inghen Taidhg mic Giolla Phátraicc máthair Mhuirchertaigh & Taidhg Uí Bhriain d'écc i n-Glionn Dá Locha
Corcach Mumhan do losccadh d'urmór
Derthech Cluana Mic Nóis do arccain do Mhuinntir Tlamáin .i. do Coin Caille mac mic Aoda
Mac Giolla Choinnigh I Uradhain comhalta Mhurchaidh I Bhriain do mharbhadh do Chloinn Choscraigh & d'Eoghanacht Tuaisceirt Cliach & ro marbhadh triocha ettir mnai & fior inn
Annal Aois Críost mile nocha a naoi
Dondchadh mac meic Maonaigh abb Iae d'écc
Diarmaitt Ua Maol Aithghen airchinneach Dúin d'écc oidhche Cáscc
Uamhnachán Ua Mic Tíre comorba Colmáin mic Lenín
Annudh Ua Longargain comhorba Colaim mic Cremhthainn abb Tíre Dá Ghlas d'écc
Caoncomhrac Ua Baoighill do ghabháil epscopoide Arda Macha dia Domhnaigh Chincthighisi
Slóighedh lá Muirchertach Ua n-Briain & la Leith Mhodha co Sliabh Fuaitt do shaighidh ghiall Ui Lochlainn & boí Domhnall i n-erlaimhe for a chionn & do-róine comharba Phátraicc síth m-bliadhna eittir Tuaiscert Ereann & Leth Mhodha conadh amhlaidh-sin ro sccarsat don chur sin
Slóighedh lá Domhnall ua Lachlainn & la Clannaibh Néill an Tuaisceirt tar Tuaim i n-Ulltoibh
Ulaid dno i l-longport ar a c-cionn ag Craoibh Tulcha
Saighit na slóigh ar rochtain co h-aon-mhaighin iomairecc n-ucchra for araile
Comraicit na dá mharc-shluagh
Maidhidh for mharc-shluaigh Uladh & marbhthar ar Ua h-Amhráin ann
Fáccbhaitt Ulaidh iarsin an longport & loiscitt Clanna Néill é & tescait Craobh Tulcha
Do-berar dóibh iar sin dá aittíre & comhorba Comhghaill h-í rathaighes frí dá aittire oile
Conadh dó-sin do ráidhedh Tucctha géill Uladh ar eiccin Innisit fiadhain co féicch La Domhnall co loinne leomhain Ruirigh Cloinne h-Eoghain fhél
Dá eittire tréna tucctha Do laochraidh Uladh ó chéin An tres gan diobhaidh abb Comhghaill Do ríoghadh Domhnaill i Néill In nomhadh bliadhain ar nochat Ar mhíle bliadhain go m-blaidh O ghein Críost cinnte gan chríonadh As innte ro sioladh soin m-bliadhain coictide uathadh I tres bliadhain fair iar fut Co cruaidh iar n-gaoine gan creancha Iar m-buain Craoibhe Tealcha tug
Ruaidhri Ua Ruadhacan tigherna Airthir Oirghiall & macaomh riogh Ereann d'écc isin xlu a flatha & isin dechmhadh Callainn do December
Cenandus & Ceall Dara do losccadh i n-earrach na bliadna-so
Doim liacc Arda Sratha do losccadh
Cathraoinedh .i. maidhm Lochain Geiridh ria n-Iarthar Tethbha .i. ria Muintir Tadhgain for a Airther dú i t-torchair do Cloinn Diarmadae don chur-sin Muirchertach Ua h-Airt tigherna Tethbha sochaidhibh oile ammaille fris im Ua Lachtnáin
Dondchadh Ua h-Aichir tigherna Maighe h-Adhar d'écc
Mac Con Mara mac Domhnaill tigherna Ua c-Caisín d'écc
Annal Aois Críost mile céd
Aodh Ua h-Eremhoin epscop Cille Dara
Conn Mac Gille Bhuidhe abb Mungairde suí egnaidhe & sruith senóir Mumhan d'ég
Flann Ua Cionaedha airchindeach Atha Truim & ard ollamh Midhe
Mac Raith Ua Flaithén comhorba Ciaráin & Crónáin Tuama Gréne d'écc ina oilithre i n-Achaidh Bó
Do Uibh Fiachrach Fella a chenél
Cú Medha Ua Laeghcháin ard-taoiseach Sil Rónáin ordán & airechus Fer Tethbha & Ua Néill an Deisceirt archena d'écc iar c-cian aois & iar n-oilithre fhoda h-i t-Tigh Mic Cuind na m-Bocht h-i c-Cluain mic Nóis
Slóichcedh lá Muirchertach Ua m-Briain co forcla fer n-Ereann imme co rángattar co h-Eas Ruaidh
Tionóilit Cenel Conaill do chosnamh a t-tíre friú & ro fhuráilset ar éiccin ar Mhuirchertach cona shochraidhte sodh ina fritheing gan indreadh gan gialla gan aittire
Creach-shluaichcedh lá mac Meic Lochlaind lá righ n-Oiligh co ro aircc & co ro indir Gulla & Fiora Bregh
Mor-longus Gall lásan Muircertach cédna go rángattar Doire ar a aoi ní dergenset nach cion & ní ro loitset ní & for-accaibhset a n-ar lá mac meic Lochlainn eittir marbhadh & bathadh
Donnchadh Ua h-Eochadha rí Uladh & drem do maithibh Uladh ime do ghabhail lá Domhnall Ua Lachlainn lá ríogh n-Oiligh isin cúicceadh Callainn Iún
Giolla na Naomh Ua h-Eidhin tigherna Iarthair Connacht d'écc & a adhnacal h-i c-Cluain Mic Nóis
Mac mic Giolla Coluim Uí Domhnaill tigherna Cenel Luighdhech do mharbhadh la a mhuintir féissin
Giolla Bhrighde Ua Cuirc tigherna Musccraighe Breoghain d'écc
Aisidh Ua h-Amhradhain tigherna Dhal f-Fiatach d'écc
Echrí Ua Maoil Muire tigherna Cianachta do mharbhadh lá h-Ua c-Conchobhair Ciannachta an Ghleinne
An céd King Henry do ghabhail rioghachta Saxan .i. Augusty
Mór-shluagh lá Laighnibh go rangattar co Sliabh Fuait & go ro loiscseat Airghialla & Ui Méith & Fir Rois
Annal Aois Críost míle céd a h-aon
Feardomhnach epscop Cille Dara
Corbmac Ua Mail epscop Glinne dá Locha
Maol Chiaráin Ua Donnghasa sruith-shenóir Cluana Mic Nóis
Muirghes Ua Muiredhaigh airchindeach Cluana Conmhaicne do écc ina ailithre h-i c-Cluain Mic Nois
Comhdhál Leithe Modha h-i c-Caisiol im Muirchertach Ua m-Briain co maithibh laoch & clérech im h-Ua n-Dúnáin uasal-epscop & aird-shenóir Erenn conidh annsin tucc Muirchertach Ua Briain an eadhbairt na tucc rí réimhe riamh .i. Caisiol na Ríogh do eadhbairt do chráibhdheachaibh cen orlaimh laoich na cleirich fair acht craibhdich Erenn co coitchend
Mór-shluaichcedh lá Muirchertach Ua Briain la righ Mumhan co f-Feraibh Mumhan go Laighnibh go n-Osraigibh & co f-Feraibh Mídhe & co f-Feraibh Connacht dar Eas Ruaidh i n-Inis Eoghain & ro airce Inis Eoghain & ro loisc il-chealla & il-dúine im Fhathain Mura & im Ard Sratha & ro scaoil Grianán Oiligh i n-dioghail Cinn Coradh do dhioscaoileadh & do mhuradh la Domhnall Ua Lochlainn feacht riamh & ro simacht Muirchertach for a shlocch cloch gacha builcc lóin da raibhe aca do breith leó ó Oileach co Luimneach
As dia fhoraithmhet do ráidhedh Ní chuala coinnmhedh n-eimhir Ci at-chuala coinnmhedh muirir Gar coinnmhedh clocha Oiligh For ghroighibh flatha fuinidh
Do-chuaidh Muirchertach iarsin tar Fertais Camsa i n-Ultoibh & tucc gialla Uladh & táinicc timchell Erenn iomlán frí ré caeicthighisi ar mhís gan cath gan fuabhairt & do-dheachaidh iar Slighidh Miodhluachra dia thigh
An slóighedh timchill ainm an t-sloighedh sin
Crech do-chuaidh Donnchadh Ua Maoileachlainn tigherna Mídhe h-i Fernmhaigh & h-í c-Conaillibh co t-tucc creach anbfoill do bhuaibh & tarraidh Cú Caisil Ua Cerbhaill tigherna Fernmhaighe & Oirghiall creach dhiobh i n-Airgeittghlionn & ro marbhadh lais an slógh dos-farraidh acht becc & do-rochair dna Echtighern Ua Brain tigherna Breghmhaine & mac meic Cairthen Uí Mailruain & Ua Indredháin toiseach teaghlaigh Uí Mhaoileachlainn & dá chéd amaille friú
Donnchadh mac Airt Uí Ruairc tigherna Conmhaicne & ríoghdhamhna Connacht do mharbhadh las an n-Giolla Sronmhaol Ua Ruairc
Cathal Ua Muireaccán tigherna Teathbha do mharbhadh do Airther Tethbha
Dearbhail inghen Ui Maoileachlainn d'écc
Donnchadh Ua h-Eochadha rí Uladh do fhuaslaccadh a cuibhreach lá Domhnall mac meic Lochlainn lá righ n-Ailigh tar cend a mheic & a chomhalta i n-doimh liag Arda Macha tré impídhe comharba Phátraicc & a samhtha archena iar c-comhlugha dóibh fo Bhachaill Iosa & fo mhiondaibh na h-eaccailsi an Callainn Ianuari
Maghnus rí Lochlainde do thiachtain do ghabháil Ereann amhail dearbhas an rand Bliadhain ar céd ar mhíle Cen nach m-baoghal n-imrimhe O ghein Críost an chrábhaidh ghrinn Co teacht Maghnais i n-Eirinn
Giolla na naemh Ua Dúnabhra ollamh Connacht do écc
Annal Aois Críost míle céd a dó
Muiredhach Ua Cíordhubhain airchinneach Lughmhaidh
Mughrón Ua Morgair aird-fherléighinn Arda Macha & iarthair Eorpa uile d'écc h-i t-teirt Nóin October i Mungairt h-i Mumhain
Maol Muire Midheach saoi saccairt Cluana h-Eraird d'écc
Cú Mhaighe Ua Cairill airchindeach Dúin d'écc
Dondchadh mac Echri Ui Aiteidh tanaisi Ua n-Eathach do mharbhadh do Ulltoibh
Domhnall mac Tighernáin Ui Ruairc tigherna Breifne & Conmaicne & Connacht uile fri re do mharbhadh do Conmhaicnibh féissin
Flaithbhertach mac Fothaidh tigherna Ua Fiachrach Arda Sratha do mharbhadh d'Feraibh Luircc
Slóichcedh lá Cenél n-Eóghain co Magh Cobha
Do-lottar Ulaidh isin oidhche isin longport co ro marbhsat Sitricc Ua Maol Fabhaill tigherna Cairrge Brachaidhe & Sitriocc mac Con Raoi mic Eoghain
Eitereadha fer n-Eirionn h-i l-láimh Domhnaill mic Amhalghadha comharba Pháttraicc re síth m-bliadhna eitir Domhnall Ua Lochlainn & Muirchertach Ua Briain
Mac na h-Erlaimhe Ua Donnchadha do mharbhadh do Corca Laighdhe
Slóighedh fer n-Ereand co h-Ath Cliath i n-aghaidh Maghnusa & Gall Lochlainne tangattar d'iondradh Ereann co n-dernsat síth m-bliadhna fri feraibh Ereann co t-tarat Muircertach a inghen do Síchraidh mac Maghnusa & tuc seotta & asgadha iomdha
Muirchertach Ua Conchobhair Failge do écc
Sitriug mac Con Medha Ui Laoghacháin taoiseach Síl Rónáin do écc
Muirchertach Ua Maoil Seachloinn do aithríoghadh & ríghe do ghabháil do Mhurchadh dar éisi
Niall mac Néill Uí Ruairc ríoghdhamhna Breifne do mharbhadh lá Feraibh Luirg
Aois Críost míle céd a trí
Murchadh Ua Flaithecan airchinneach Arda Bó saoi n-eccna & n-airchetail d'écc ina oilithre i n-Ard Macha
Corbmac Mac Cuinn na m-Bocht tanaissi abbaidh Cluana Mic Nóis & fer sona saidhbhir d'écc
In Fer Leighinn Ua Connmhaigh do mhuintir Insi Móire
Ua Cingedh fer leighind Dermhaighe
Mac Mic Branáin saccart Cille Dara
Maoil Iosa mac Cuind na m-Bocht d'écc
Ua Canannán do ionnarbadh a tighernus Tíre Conaill lá Domhnall Ua Lochlainn
Murchadh Donn Ua Ruadhacán do mharbhadh for creich i Maigh Cobha & an sluagh-sin do mharbhadh an Ghiolla Guitt Uí Chorbmaic isin ló chédna
Raghnall Ua h-Ocán rechtaire Telcha Occ do mharbhadh do Fheraibh Maighe h-Iotha
Coccadh mór etir Cenel Eoghain & Ulta co t-táinic Muirchertach Ua Briain co f-Feraibh Mumhan co Laighnibh co n-Osraighibh co maithibh Connacht & co f-Feraibh Midhe immo ríoghaibh co Magh Cobha h-i foirithin Uladh
Do-lotar uile dibhlinibh co machaire Arda Macha .i. co Cill na c-Cornaire co m-battar sechtmhain a b-forbhaisi for Ard Macha
Domhnall mac mic Lachlainn co t-Tuaiscert Ereann frisan ré-sin i n-Uibh Bresail Macha aghaidh i n-aghaidh friu ar na ro léigeadh do cheithre choigheadhaibh Ereann foghail no díbherg do dhenamh ní as uille isin chúigeadh
O robtar toirsigh tra Fir Mumhan do-luidh Muirchertach go h-Aonach Macha co h-Emhain & timcheall do Ard Macha co f-fargoibh ocht n-unga óir fórsan altoir & ro gheall ocht fichit bó & iompais co Magh Cobha dorídhisi & fágbhais Cúiccedh Laighen agus sochaidhe d'Feraibh Mumhan annsin
Do-dheachaidh féin iaramh for creich i n-Dál Araidhe & rí Midhe & rí Connacht & ro marbhadh Donnchadh mac Toirrdhealbhaigh Ui Bhriain don turus-sin & mac Uí Conchobhair Ciarraighe & Peta Demhain h-Ua Beoain & Donn Cuan h-Ua Duibhcind agus drong mhór oile do shaor-chlandaibh amaille friú
Do-luidh Domhnall Ua Lochlainn co c-Clandaibh Néill an Tuaisceirt i Maigh Cobha for amus longpuirt Laighen
Tionóilitt imorro Laighin & Osraighe & Fir Mumhan & Gaill an líon ro bháttar & feraitt cath cródha for Maigh Cobha dia Cédaoin in Nóin Auguist isin ochtmhadh ló iar t-tocht don Mhacha
Ro meabhaidh tra for Leth Mhodha & ro ládh a n-ár .i. ar Laighen im Muirchertach Mac Giolla Mo Cholmocc ri Laighean im dha Ua Lorcáin .i. Murchadh righ Ua Muiredhaigh cona bhráthair & im Muirchertach Mac Gormáin co n-druing móir oile cénmothát sidhe ar Ua c-Ceinnsealaigh im dhá mac Maoil Mhórdha & im Ua Riain tigherna Ua n-Dróna & araill eile bheós ar Osraighe im Giolla Pháttraicc Ruadh tighearna Osraighe & im maithibh Osraighe archena ar Gall Atha Cliath im Torstan mac Eric & im Pól mac Amaind & im Beollán Armunn co n-druing dírímhe oile ar Fer Mumhan im dá Ua Bric .i. dá thanaisi na n-Déisi & im Ua Failbhe .i. ríogh-dhamhna Corca Duibhne & eri Laighen im Ua Muiredhaigh tigherna Ciarraighe cona mac & sochaidhe oile do shaor-chlandaibh ro badh eimhilt d'áiremh
Do-dheochattar Clanna Néill an Tuaisceirt .i. Cenel Eoghan & Cenel Conaill co m-buaidh & cosccar dia n-dúinibh co sédaibh somhaoinech & co n-édalaibh iomdhaibh imon pupall ríoghdha & im camlinne & im shédaibh soinemhlaibh archena
Maghnus rí Lochlainne & na n-Innsedh & fer ro thriall forbhaisi for Eirinn uile do mharbhadh do Ultoibh ar creich go n-ár a mhuintire imbe
Ben do bhreith dhá lenamh in aoin-fhecht isin m-bliadain-si & aen-chorp aca ótha a m-bruinne co rige a n-ímlinn & a m-boill uile co coir cenmota sin & aighedh cháich díbh fri aroile & di inghin iad-sidhe
Cathalán Mac Senáin do mharbhadh do Choirpribh Gabhra
Donnchadh mac Enna do dhalladh do mac Dúnlaing I Chaellaighi
Amhalghaidh mac mic Aedha mic Ruaidhri .i. do Chloinn Chosccraigh do mharbhadh dia athair & dia derbhrathair fén i n-díoghail a n-dalta .i. Concobhar mac Ruaidhri Uí Conchobhair do marbhadh laisiom riasan tan-sin
Maidhm Atha Calgan eitir Airther Tethbha & a h-Iarthar in ro marbhadh Cionaodh mac mic Amhalghadha tigherna Callraighe an Chalaidh
Annal Aois Críost míle céd a cethair
Giolla Críost Ua Echtighern espucc Cluana Mic Nóis & airchinneach Ardachaidh Epscoip Mel d'écc
Flaithemh Ua Duibhidhir epscop Airthir Laighen Feidhlimid mac Flainn Mainistreach míleadh diongmhála do Chríost ard-shenóir & saoi senchasa esidhe
Cosccrach Ua Cruaidhín fer léighinn Chille Dara d'écc
Maidhm ria n-Ultoibh for Dhál n-Araidhe i t-torcair Duibhcend Ua Daimhin i friothghuin
Ua Conchobhair Corca M' Dhruaidh .i. Conchobhar mac Maoilechlainn d'écc
Mac na h-Aidhche Ua Ruairc do mharbhadh lá a bhráithribh
Dúnchadh Ua Conchobhair tigherna Ciannachta an Ghleinne do mharbhadh lá a mhuinntir féin
Fiachra Ua Floinn taoiseach Síl Maoil Ruain do mharbhadh lá Conmhaicnibh
Slóighedh la Muirchertach Ua m-Briain co Moigh Muirtheimhne & ro mhillset treabhaire & arbhar an mhaighe & as foran sluaighedh-sin ro h-essccradh Cú Uladh Ua Caindealbháin tigherna Loeghaire h-i t-Traighbhaile & at-bail de iaramh a c-cind mhís
Slóighedh lá Domhnall Ua Lochloinn co Magh Cobha co t-tug gialla Uladh & do-dheochaidh co Temhraidh iaramh & ro loiscc bloidh móir do Uibh Laoghaire acht an mheid dia c-cairdibh dia t-tarat termonn
Leth-shlinn daimh liacc Cluana Mic Nóis do fhorbadh la Flaithbertach Ua Loingsigh iarna tinnshcetal la Corbmac mac Cuinn na m-Bocht
Annal Aois Críost mile céd a cúicc
Aodh Ua Ruadhán saccart Achadh Bó Muirchertach Ua Catharnaigh sruith tocchaidh do mhuintir Chluana Mic Nóis & Ailellan Ua Speláin saccart Achadh Bó d'écc
Cathal mac Giolla Braitte mic Tighernáin tigherna Ua m-Briuin Bréifne & Gaileng do mharbhadh do macaibh a mháthair féin .i. do mhacaibh Donnchaidh mic Cailigh h-Uí Ruairc
Conchobhar mac Maeil Sechlainn mic Conchobhair tigherna Temhrach & Bregh uile & leithe Midhe do mharbhadh tria bhaoghal lá h-Uibh Briúin Breifne
Muirghes Ua Con Chenainn tigherna Ua n-Diarmada d'écc
Domhnall mac An Ghuid Uí Mhaoilechlainn do mharbhadh do Chenel Fhiachach
Donnchadh Ua Maoilechlainn do aithríoghadh lá Muirchertach Ua Briain & a dhol i n-Airghiallaibh & ermhór Airthir Mídhe do arccain do asin tir isin & Muircertach Ua Briain co f-forccla fer n-Erenn ime do dhol i n-deghaidh Donnchadha go Magh Conaille & ní tarraih ní acht arbhanna do losccadh & ro randad an Mhídhe lais iaramh ettir macaibh Dhomhnaill Uí Mhaoileachlainn iar feimdhedh síodha dhó & do Dhonnchadh fri aroile
Muiredhach Mac Cana
Maol Ruanaidh Ua Bilraighe tigherna Ua Cairpre & oide Toirrdhealbhaigh I Briain d'ég
Maolsechlainn Ua Conaing d'écc
Niall Odhar Ua Conchobhair do mharbhadh
Niall mac Mic Riabhaigh tigherna Callraighe d'écc
Domhnall mac Amhalgadha ard-comharba Patraicc do dhol go h-Ath Cliath do dhénamh síodha etar Domhnall Ua Lochlainn & Muirchertach Ua Briain go ro ghabh galar a écca & tugadh ina ghalar co Domhnach Airther Emhna go ro h-ongadh annsidhe h-e
Tuccadh iarsin co daimh liag Arda Macha co n-erbhailt August a f-feil Laisrein Innsi Muiredhaigh & ro h-adhnacht co n-onóir in Ard Macha
Ceallach mac Aodha mic Maoil Iosa d'oirdneadh i c-comharbus Phátraicc a togha fher n-Ereann & do-chuaidh fo ghradhaibh a ló fele Adhamhnáin
Annal Aois Críost mile ced a sé
Tuathal Ua Cathail comharba Caeimhghin
Mac Bethadh Ua h-Ailghenan comharba Bairre
Muiredhach Ua Maoile Dúin secnab Cluana Mic Nóis
Corbmac Ua Cillín airchindech Tíghe Aidheadh Cluana Mic Nóis
Maol Muire Ua Scolaighe comharba Ruadhain Lothra
Muirchertach Ua Cearnaigh aird-fher leighind na n-Gaoidheal d'écc iar n-deigh-bithaidh chian-aosda h-i c-Cluain Mic Nóis
Do Luighnibh Connacht a chenél
Maol Muire mac mic Cuind na m-Bocht do mharbhadh ar lar doimh liacc Cluana Mic Nóis lá h-aos aidhmhillte
Cathbharr O Domhnaill tuir cosnamha & coinghleca ordáin & einigh Chenel Luighdeach d'faghail bháis iar m-breith bhuadha ó dhomhan & ó dhemhan
Donnchadh Ua Maoileachlainn .i. mac Murchadha mic Floinn rí Midhe do mharbhadh do Uíbh Minneccáin .i. do Uibh Mic Uais Midhe
Domhnall mac Ruaidhri Uí Conchobhair do aithrioghadh lá Muirchertach Ua m-Briain & a bhráthair .i. Toirrdelbhach do ríoghadh occ Ath an Tearmoint uas Siol Muiredhaigh dar éis Domhnaill
Sittriucc mac Con Medha Ui Laeghacháin taoisech Sil Ronáin & tóthacht toiseach Teathbha d'écc
Muirchertach Ua Maoileachlainn do aithrioghadh & righe Midhe do ghabháil do Murchadh dar a éisi
Niall mac Domhnaill Uí Ruairc tanaisi Breifne do mharbhadh do Fheraibh Luircc & sochaidhe oile do shaer-chlandaibh amaille fris
Mac Giolla Manntaigh I Ruairc do mharbhadh Domhnaill mic Domhnaill I Ruairc
Raghnall Ua Dedhaidh d'écc
Ceallach comhorba Phátraicc for cuairt Uladh cedna cur go t-tucc a oighreir .i. bó gacha seissir no agh n-dára gacha trír lá taobh n-edhbart n-iomdha archena
Ceallach for cuairt Mumhan cedna cur bheos co tucc a lán-chuairt .i. secht m-ba & secht g-caoirigh & leth-unga gacha fuinn triochat céd h-í Mumhain lá taobh séd n-iomdha olchena & ar-roet Ceallach gradha uasal-epscoip don chur-sin a forchongra fer n-Ereann
Caoncomhrac Ua Baoighill epscop Arda Macha do écc
Annal Aois Críost míle céd a secht
Mungairit do orgain do Mhuirchertach Ua Bhriain
Cend Coradh & Caisiol do losccadh do theine do aitt etir da Chaisc co sesccait dabhach etir miodh & brógoitt
Cuilen Ua Cathalain tigherna Uaithne Cliach d'écc
Conchobhar .i. Concobhar Cisenach mac Duinn Sléibhe ríogh-dhamhna Uladh do mharbhadh lá Feraibh Fernmhaighe
Maidhm ria n-Uibh Breasail Macha for Uibh Méith i t-torchair an ár imo t-tigherna im Aodh Ua n-Indreachtaigh & im Ferccus mac tigherna Conaille & torcrattar sochaidhe mhór oile amaille Cathasach Ua Tuamáin tigherna Ua m-Briúin Archaille do ghuin do Uibh Cremhthuinn co n-erbailt dé & Eoghan mac Meic Riabhaigh do marbhadh ina dhioghail
Domhnall Ua h-Ainfith tigherna Ua Meith do mharbhadh lá h-Uibh Eathach Uladh
Comhrac eitir Airther Teathbha & a Iarthar in ro marbhadh Cionaodh mac Mic Amhalghadha tigherna Calraighe & drong oile amaille fris lá Domhnall Mac Fiacla no Ua Fiacla
Maidhm Atha Calccáin ainm an mhadhma
Domhnall mac Taidhg h-Ui Briain do chuibhreach do Muirchertach h-Ua Briain i n-Ath Cliath & oslaccadh de fo chedóir
Gaeth mhór & tene ghealáin isin m-bliadhain-sin co ro marbhthar daoine & indile & co ro bhris taighe & fíodhbhadha
Annal Aois Críost mile céd a h-ocht
An t-epscop Mac Mic Donnghail .i. epscop Cilli Dara d'écc
Mael Finden .i. ardespucc Laighen comharba Colaim mic Criomhthainn
Eochaidh mac An Fir Leighind h-Ui Fothadáin uasal-shagart senoir & anmchara Disirt Chaoimhghin d'écc
Celech h-Ua Caomhoran comhorba Caindigh d'écc
Cocrich inghen h-Ui Noennenaigh comhorba Cluana Brónaigh
Oenghus Ua Cleircein maor Mumhan ó Phatraic
Aedh mac Duibh Dá Leithe adhbhar comharba Phátraicc fos-aircinneach Arda Macha d'écc
Ceallach comharba Patraic for cuairt Connacht cédna cur co t-tucc a oighreir
Etrú h-Ua Duind Chathaigh d'écc
Tech do ghabháil do Ua Mathghamhna & do Ua Maol Ruanaidh for Gholl n-Garbhraighe rí Uladh .i. Eochaidh mac Duinn Sléibhe Ui Eochadha & a dhicendadh leó
Ua Cerbhaill tigherna Eoghanachta Locha Léin do mharbhadh lá a bhráithribh feisin
Domhnall mac Donnchadha Ui Ruairc tigherna Ua m-Briúin Breifne do thuitim lá Coirpri Gabhra
Crech lá Niall mac Domhnaill tanaisi Oiligh isin Corann co rug bú & braitt iomdha
Creach lá h-Ultoibh i n-Uibh Meith co ro aircset uile acht becc
Inis Labhradha do thoghail la Feraibh Manach
Luimneach uile do losccadh oidhche feile Pattraicc
Dias do losccadh do thenidh ghealáin i t-Termonn Caollainne
Bliadhain suthach co n-iomat mesa & toradh an bliadhain-si
Annal Aois Críost mile céd a naoi
Maoil Iosa Ua Cuillen uasal-espucc Tuaisceirt Ereann d'écc
Oenghus Ua Domhnalláin primh-anmchara & ard-shenoir samhtha Colaim Cille d'écc h-i c-Cenandus
Flaithbhertach Ua Loingsigh comharba Ciaráin & saccart mór Cluana Mic Nóis d'écc
Sluaighed lá Muirchertach Ua m-Briain co f-Feraibh Mumhan & co b-Feraibh Mídhe & Connachtuibh i t-Tír Briúin Breifne hi b-fóiridhin Murchadha Uí Mhaoíleachlainn co t-tugsat bú agus broitt mhór & co n-deachattar for indsibh Locha Uachtair & co t-tucsat braitt eistibh
Tainic iarsin Ua Ruairc & Uí Briúin co farccaibh Ua Maoileachlainn a longport leó & co ro marbhsat Mac Giolla Fhulartaigh & sochaidhe amaille fris
Slóighedh lá Domhnall Mag Lachlainn co t-Tuaiscert Ereann ime co Sliabh Fuaitt co n-derna Ceallach comharba Phátraic síth m-bliadhna etir Mhag Lachlainn & Ua Briain co n-deachattar Tuaiscert Ereann iar sin im Chonall & im Eoghan co Magh h-Ua Bresail for amus Uladh battar i Moigh Cobha co tartsat Ulaidh na teora gialla ro thoghsat féin dóibh
Creach lá Murchadh Ua Maoileachlainn lá rí Temhra co ro oircc Fiora Rois & co ro mharbh Ua Finn .i. tigherna Fer Rois dar comhairge na Bachla Iosa & comharba Pháttraic acht ro dioghail Dia fair inn sin
Aodh Ua Ruairc do theacht h-i longport Murchaidh Ui Maoileachlainn fo dhí co ro lá a n-ár tria esccaoine samhtha Phátraic
Ard m-Brecain do losccadh cona thempla do Uibh Briúin & daoine do mharbhadh and & bratt do bhreith ass
Domhnall mac Meic Giolla Phattraig do mharbhadh do mhacaomh oile ag cur chluiche
Lochaidh ag ithe na n-gort uile in arailibh tiribh i n-Erinn
Annal Aois Críost mile céd a deich
Cernach mac Mic Ulcha airchinneach Cúla Rathain d'écc i n-aithrighe
Flann h-Ua h-Aodha comharba Einde Arann
Giolla Phátraicc h-Ua Duibh Ratha fer leighinn Cille Da Lua & saoi Mumhan
Feardomhnach Dall saoi cruitirechta fer leighinn Cille Dara
Bran Ua Bruic senóir Iarmúmhan d'écc
Echthighern Ua Ferghail primh-athlaoch toghaidhe d'écc
Giolla Colaim Ua Maol Mhuaidh tigherna Fer c-Ceall & a bhen do mharbhadh lásan n-Geócach Ua Aillén
Murchadh mac Taidhg Uí Bhriain ríoghdhamhna Mumhan d'écc
Crech lá Domhnall Mac Lochlainn h-i Connachtaibh co t-tuc trí mhíle do bhraitt & il-mhíle do chethraibh
Maidhm Ruiss i Muigh Aoi ar bélaibh Cruachna ria Síol Muireadhaigh .i. im Thoirrdhealbhach ar Chonmaicnibh dú i t-torcrattar tri Ua Ferghaile .i. im Giolla na Naomh & im mac Con Chaille & maithe iomdha archena im Dhuarcán mac Duibh Dara Uí Eólusa
Maol Ruanaidh Ua Machanéin tigherna Mughdhorn
Bébhinn inghen Cinneittigh h-Ui Bhriain ben Domhnaill h-Ui Lochlainn righ Oiligh d'ég
Ceallach comharba Phattraicc for cuairt Mídhe cédna cur co t-tucc a réir
Maidhm ria Conmaicnibh for Shiol Muiredhaigh .i. maidhm Muighe Bréanghair dú i t-torchrattar sochaidhe im Menmain Ua Muiredhaigh & im Ruaidhri Ua Mhuiredhaigh
Annal Aois Críost míle céd a h-aon n-décc
Cathasach Ua Laedha do samhadh Pháttraicc uasal-shenóir Ereann d'écc
Dún Da Lethghlas do losccadh etir Ráith & Trian do thene do ait
Ceanandus Port Lairge & Lughmhadh do losccadh
Slóighedh la h-Ulltoibh co Tealaigh Occ co ro theasccsat a biledha
Creach la Niall Ua Lochlainn co t-tucc trí mhíle do bhuaibh ina n-díoghail
Senadh do thionól h-i Fiadh Mic n-Aenguis lá maithibh Ereann im Ceallach comhorba Pháttraicc & im Maol Muire Ua n-Dunáin im uasal-shenóir Ereann co c-caeccait n-epscop co t-tríbh cédaibh saccart & co trí mílibh mac n-ecalsa im Muircheartach Ua m-Briain co maithibh Leithe Mhodha do erail riaghla & shobhésa for chach etir thuaith & ecclais
Donnchadh Ua h-Anluain tigherna Ua Niallain do mharbhadh dia braithribh a meabhail & na braithri h-í sin do mharbhadh do Uibh Nialláin ina dhioghail ria c-cinn fhichet oidhche
Comhdhal etir Domhnall Mag Lochlainn & Donnchadh Ua h-Eochadha co n-dernsat síth & caencomhrac & co t-tarttsat Ulaidh eittiredha a riara féin do Domhnall
Cathal mac Cathail Uí Mughróin toiseach Cloinne Cathail do écc
Cluain Mic Nóis do orccain do Dhail c-Cais tria chomhairle Muirchertaigh Uí Bhriain
Creach lá Toirrdhealbhach Ua c-Conchobhair go ro aircc Termann Dá Bheócc
Creach aile lais gur ro aircc co Beind Eachlabhra co Sliabh Rusén & go Loch Erne
Annal Aois Críost míle céd a do dhécc
Conghalach mac Mic Con Chaille airchinneach Daire d'écc iar n-degh-aithrighe iarsan c-cethramhadh bliadhain nochat a aoisi
Gormlaith inghen Murchadha mic Diarmada comharba Brighde d'ég iar b-penainn
Raith Arda Macha cona tempal do losccadh in deachmhadh Callainn April & dá sreith do Triún Masan & an tres sreth do Triun Mhór
Crech la Domhnall Ua Lochlainn tar Fine Gall .i. co Droichet Dubhghaill co t-tucc bóromha mhór & braitt iomdha
Ughaire Ua Lorcáin tigherna Ua Muiredhaigh do écc iar b-pendaind i n-Glind Da Lacha
Tír Da Glass & Fabhar do losccadh
Aois Críost míle céd a trí décc
Ord San Bernard do thionnscnadh
Flannaccan mac Maoil Iosa adhbhar abbadh Arda Macha d'écc iar n-ongadh & iar n-aithrighe toghaidhe
Connla Ua Floinn comharba Mo Laisi Leithghlinne
Diarmaid Ua Ceallaigh comharba Ui Shuanaigh d'écc
Diarmaid Ua Longáin maor Mumhan d'écc oidhche fhele Páttraicc
Fionnchas Ua Loingsigh tigherna Dál n-Araidhe
Maol Seachlainn Ua Conchobhair tigherna Corc' Mo Dhruadh d'écc iar n-aithrighe
Donnchadh O Taircheirt taísech Cloinne Snedhghaile do marbhadh lá Niall Ua Lochlainn
Slóighedh la Domhnall Ua Lochlainn co maithe Cenél Conaill & Eocchain & Airghiall go Glend Ríghe co ro iondarbsat Donnchadh a ríghe Uladh & co ro rannsat Ullta etir Ua Mathgamhna & mac ui Duinn Slébhe
Dal n-Araidhe imorro & Uí Eathach aicce féin
Slóighedh lá Muirchertach Ua m-Briain co Feraibh Mumhan co Laighnibh & co Connachtaibh co Magh Cobha h-í fóirithin Donnchadha
Slóighedh dan lá Domhnall Ua Lochlainn gusna slóghaibh remhraitibh co Magh Cobha h-i fóirithin Uladh co raibhe imneisi catha etorra co ron-edarsccar Ceallach comharba Phátraic fo ghné shíodha & caencomhraic
Donnchadh Ua h-Eochadha do dhalladh la h-Eochaidh h-Ua Mathghamhna & la h-Ulltaibh
Slóighedh lá Muirchertach Ua m-Briain & la Leth Mhodha etir laech & chléireach go Grenóicc
Domhnall imorro mac meic Lochlainn co maithibh Tuaisceirt Ereann co Cluain Chaoin Fher Rois co m-báttar fri ré mís i cinn comhair fria aroile go n-dearna Ceallach comharba Phátráicc co m-Bachaill Iosa síth m-bliadhna etorra
Scainder crodha etir Fhiora Fernmaighe fádhéin i t-torchrattar dá rioghdhamhna Fernmhaighe .i. Ua Críochain & Ua Donnaccáin
Bradán do ghabháil i c-Cluain Mic Nóis an bhliadhain-so i m-báttar dá traigheadh dhécc ina fhod dá dhorn décc ina leithet gan sgoltadh trí duirn & dá mhér i fad a eite brághat
Annal Aois Críost míle céd a deich a ceathair
Diarmaid Ua Floinn comharba Ailbhe Imleacha Iubhair uasal-epscop & fer leighinn ernedhach seótt bídh & deirce
Flann Mac Flannchadha comhorba Mo Laisi Daimhinsi
Maol Colaim Ua Corbmacáin comhorba Ende Arann
Ferdomhnach Ua Clucáin comarba Cenannsa d'écc
Ruaidhri Ua Canannáin ríogh-dhamhna Ceinil c-Conaill do mharbhadh lá Cenél n-Eóghain
Aodh mac Donnchadha Uí Eochadha ríoghdhamhna Uladh d'ég
Donnchadh Ua Loingsigh tigherna Dhal Araidhe
Muirchertach mac Mic Lochlainn ríoghdhamhna Oilichc d'écc
Teidhm galair mhóir do ghabháil Muirchertaigh Ui Bhriain co n-dearna anbobracht de & co ro scar fria righe
Diarmait im do gabháil ríghe Mumhan ina fhiadhnaisi gan ceadughadh
Slóigheadh lá Domhnall Ua Lachlainn co Raith Cendaigh & do dheachaidh Eochaidh Ua Mathghamhna co n-Ultaibh ina theach & Donnchadh Ua Loingsigh co n-Dail Araidhe & Aodh Ua Ruairc co Fearaibh Breifne & Murchadh Ua Maoilechlainn co Feraibh Midhe
Do-lotar iar sin dibhlinibh tar Ath Luain co Dún Leodha & táinic Toirrdhealbhach Ua Conchobhair co c-Connachtaibh & Niall mac Domhnaill Meg Lochlainn a mac fein co maithibh Cenel Conaill ina aireacht
Do-chótar dno uile iarsin co Tealach n-Deadhaidh i n-Dail c-Cais co n-dernsat osadh m-bliadhna fri Fiora Mumhan
Do-dheachaidh tra Domhnall Ua Lochlainn ar fud Connacht dia thigh
Toirrdhealbhach Ua Conchobhair do indarbadh Domhnaill Uí Conchobhair a dherbhrathar isin Mumhain & Domhnall do ghabháil iarttain lá h-Uibh Máine & a thabhairt i laimh Thoirrdhealbhaigh
Fobhar Fheichín Cluain Ioraird Ceall Beneóin Cunga Ceall Chuilinn Ceall Caindigh & Ard Pátraicc do losccadh uile an bhliadhain-si
Annal Aois Críost míle céd a cúicc décc
Diarmait Ua Briain rí Mumhan do erghabháil lá Muirchertach Ua m-Briain & Muirchertach Ua m-Briain do ghabháil a ríghe dorídhisi & techt sloighedh i l-Laighnibh & i m-Breghaibh
Muirchertach Ua Ciarmhaic tigherna Aine Domhnall Ua Conchobhair Ciarraighe Murchadh Ua Flainn mac Flannchadha tigherna Músccraighe do mharbhadh
Daimh liacc Arda Breacáin cona lán do dhaoinibh do losccadh d'Feraibh Mumhan & cella iomdha archena i f-Feraibh Bregh
Crech mhór lá Toirrdhealbhach Ua c-Conchobhair & la Connachtaibh co ro airgset Tuadhmhumha co Luimneach co rugsat boromha díairmhe & broid iomdha
Maidhm ria n-Domhnall Ua m-Briain & ria n-Gallaibh Atha Cliath for Laighnibh dú i t-torchair Donnchadh ua Maoil na m-Bo tigherna Ua c-Ceinnselaigh & Conchobhar Ua Conchobhair tigherna Ua f-Failghe cona mhacaibh & sochaidhe ele cenmothát
Domhnall Ua Briain .i. mac Taidhg rioghdhamhna Mumhan do mharbhadh do Chonnachtoibh
Saighidh greisi .i. ag Ath Bó do thabhairt do macaibh Maoilechlaind mic Aodha mic Ruaidhri ar Thoirrdhelbhach Ua c-Conchobhair ar rígh Connacht coro loitsiot & gur bhó crólighe dhó
Maol Ruanaidh Ua Ciarrdha tigherna Coirpre d'écc
Maol Sechlainn Ua Maoileachlainn ríoghdhamhna Teamhrach do mharbhadh
Doinenn dermhair reodh & snechta ón chuiccedh callainn décc Ianuarii co cúigeadh callainn décc Márta nó ní as uille co ro lá ár for cethraibh for énlaith & for dhaoinibh & dia ro fhás teirce mhór fo Erinn uile & i l-Laighnibh sainreadh
Cobhlach la Toirrdhealbhach Ua c-Conchobhair rí Connacht gur ro aircc Domhnall mac Con Slebhe Ui Ferghail & co t-táinic Murchadh Ua Maoilechlainn ina theach & gorro dhaingnigheadh les Buidhi an Bheithe
Ro iodhbair tri seoda do Naoimh Chiarán .i. corn go n-ór & bleidhe go n-ór & mullócc umha go n-ór
Ro ránn Midhe iarttain eittir da mac Domhnaill Uí Mhaoileachlainn Maoilsechlainn do thuitim fo chedóir lá Murchadh
Annal Aois Críost míle céd a dech a sé
Conghalach mac Giolla Chiaráin airchinneach Lis Aeidheadh d'écc iar b-pennainn & iar n-degh aithrighe
Ceallach comharba Pháttraicc for cuairt Connacht an dara cur co t-tuc a lán-chuairt
Ceall Da Lua cona tempall do losccadh
Corcach Mhór Mumhan Imleach Iubhair Derthech Mhaoil Iosa h-I Bhrolcháin Achadh Bó Chaindigh Cluain Ioraird teach n-abadh mór Arda Macha co f-fichit tegh uimme & blodh mhór do Lis Móir Mo Chuda do loscadh i t-tosach corghais na bliadhna-so
Plágh mór & gorta isin m-bliadhain-si i Mumhain & i Laighnibh co ro fhásaigh cealla & dúine tuatha & treabha & co ro esreidh cidh fo Erind & dar muir iaramh
Dearbhail inghen Toirrdhelbhaigh h-ui Briain d'écc
Creach-shluaighedh lá Toirrdhealbhach Ua c-Conchobhair i Mumhain gur ro loiscc & gur ro mhúr Boromha & Cenn Choradh & ro marbhadh sochaidhe lais
Do-bert buar & broid iomdha lais no go t-taratt an m-broid do Dhia & do Fhlannán
Sluaighedh la Diarmaitt Ua m-Briain & lá Feraibh Mumhan i c-Connachtaibh & ro ládh a n-ár isin Ruaidh Bheithigh co f-fargaibhset a lón a n-eich a n-arm & a n-éidedh
Annal Aois Críost míle céd a dech a seacht
Maol Maire epscop Dúin Dá Lethghlais
Flann Ua Scula epscop Condere
Giolla Mo Chua mac Camchuarta epscob Doimh Liacc
Ceallach Ua Colmáin epscobh Ferna
Cathassach Ua Conaill uasal-epscop Connacht
Anmchaidh h-Ua h-Anmchadha epscop Arda Fearta Brénainn
Muiredhach Ua h-Enlaingi epscop Cluana Fearta Brénainn d'écc
Maol Muire Ua Dúnáin airdepscop Mumhan cenn clérech n-Ereann & muirigh dérce iarthair Eorpa d'écc isin sechtmhadh bliadhain sechtmodhat a aoisi in nonis Cal
Ianuarii
Maol Ruanaidh Ua Cibhleacháin comhorba Feichin Fobhair d'écc
Conchobhar Ua Follamhain comhorba Cluana Eraird
Eoghan mac Echtighern comharba Buite d'écc
Maol Brighde Mac Ronáin comhorba Cenannsa & ar muintire Cenannsa uime do mharbhadh lá h-Aedh Ua Ruairc & la h-Uibh Briuin aidhche domhnaigh Cromm Duibh
Diarmaitt mac Enda rí Laighen do écc i n-Ath Cliath
Conchobhar Ua Cairelláin do mharbhadh d'Fhearaibh Manach
Cath Lecáin do thabhairt do Brian mac Murchadha Ui Flaithbertaigh & do mhac Cathail Ui Conchobhair co c-Connachtaibh iompadh do Toirrdhealbhach mac Diarmatta & do Dail c-Cais & ro ládh a n-ár isin cath isin
Maidhm for Chenél n-Eoghain na h-Insi la Cenel c-Conaill airm in ro ladh a n-ár & in ro marbhadh ile dia maithibh
Diarmait Ua Briain & Fir Mumhan do indreadh Thíre Fiachrach & Thíre Briúin gur ro chuirset Connachtaigh cath fodhes tar a n-éisi im Chathal mac mic Cathail Uí Chonchobhair & im Brian mac Murchadha co no indirset rempa co Sliabh co n-dernsat loiscthe & marbhtha
Ro laiset Muimhnigh shluagh ina n-armaidh gur ro figedh sgainder etorra oc Leitreachaibh Odhrain go raoimheadh fo dhes gur ro marbhadh da Ua Cindéittigh & sochaidhe oile don cur sin
Annal Aois Críost míle céd dech a h-ocht
Ruaidhri Ua Conchobhair .i. Ruaidhri na Soighe Buidhe rí Connacht fri ré chian do écc ina oilithre h-i Cluaín Mic Nóis isin sesedh bliadhain ficheat iarna dhalladh d'Ua Flaithbheartaigh
Diarmaitt h-Ua Briain rí Mumhan & Lethe Mogha archena d'écc h-i c-Corcaigh Móir Mumhan iar n-ongadh & iar n-aithrighe
Domhnall mac Ruaidhri Uí Conchobhair ríoghdhamhna Condacht d'écc
Laidhgnén Ua Duibh Dara tigherna Fer Manach do mharbhadh do Uíbh Fiachrach & d'Feraibh na Craoibhe
Brian mac Murchadha Uí Briain ríoghdhamhna Mumhan do mharbhadh lá Tadhg Mac Carthaigh & la Desmhumhain
Slóighedh lá Toirrdhealbhach Ua Conchobhair rí Connacht & la Murchadh Ua Maoileachlainn rí Temhra & la h-Aodh Ua Ruairc isin Mumhain go Glenn Mhaghair co t-taratt Desmhumha do Mhac Carthaigh & Tuadhmhumha da mhacaibh Diarmada Ui Bhriain & do-beart a n-gialla díbhlínibh
Slóighedh oile lais co h-Ath Cliath co t-tuc mac righ Temhrach .i. Domhnall mac Murchadha Uí Maileachlainn bai i l-laimh Ghall & gialla Gall fadhéin & Osraighe & Laighean m-bliadhna a aeis an tan-sin
Maidhm Chind Daire for Uibh Eachdhach Uladh ria Murchadh Ua Ruadhacáin co ro ladh a n-ár
Murdhuchann do ghabhail do iasccairibh coradh Lis ar Glind i n-Osraighibh & aroile h-i Port Lairge
Mórshluagh Connacht im Toirrdhealbhach Ua c-Conchobhair go Cenn Coradh gur ro cuireadh leo h-e isin Sionainn eitir cloich & crann
O Baoigheallain ollamh Ereann do mharbhadh las an Spailleach Ua Flannagáin iar n-gabhail tighe fair
Annal Aois Críost míle céd a naoi décc
Ruaidhri airchindeach Othna Móire Fearghal Innsi Locha Cré senóir airmhidnech mileadh toghaidhe do Chríost & Diarmaid Ua Lenna comharba Shenain Innsi Cathaigh saoi aithrichce d'écc
Muirchertach Ua Briain rí Ereann tuir ordain & aireachais iarthair domhain d'ég iar m-buaidh righe & aithrighe i féil Mo Caemhócc Léth i seisedh Id Marta & a adhnacal i t-teampall Cille Da Lua iar n-aithrighe isin seiseadh bliadhain a threabhlaíde
Niall mac Domhnaill Meg Lachlainn rioghdhamhna Oiligh & Ereann teathra Erenn bheós ar chruth ar chéill ar einech & ar ergna do thuitim lá Cenel Moain isin ochtmadh bliadhain fichet a aoisi
Domhnall Ua h-Adeith tigherna Ua n-Echdach do mharbhadh lá h-Echri mac Flaithbhertaigh
Conchobhar Ua Goirmledhaigh taoiseach Cenél Moain do mharbhadh do Uibh Dubhda & do Chloinn Flaithbhertaigh
Flaithbheartach Ua Laidhgnén tigherna Fernmaighe frí ré d'écc
Mac Donnchaidh Mic Giolla Pháttraicc rioghdhamhna Osraighe do mhárbhadh do Osraighibh fein
Cú Collchaille Ua Baigheallain ard-ollamh Ereann lé dán saoi lé deirc le h-einech & le conaircle coitchinn fri truaghaibh & trénaibh do mharbhadh d'Feraibh Luircc & do Thuaith Rátha cona mhnaoi & cona dhias mac lán mhaith amaille lé cóiger & triochait ele etir mhuintir & aoidhedhoibh i n-aoin-tigh h-i Satharn minchaisg h-i féil Becáin mic Cula
Aodh Ua Brain tigherna Airthir Laighen do écc
Ua Tuathail tigherna Ua Muiredhaigh do mharbhadh
Aodh Ua Con Chenainn tigherna Ua n-Diarmada do écc
Mór-chobhlach lá Toirrdhealbhach Ua Conchobhair lá rí Ereann riasiú ro réidhigheadh an t-Sionann lais go rí Laighen .i. Enda Mac Murchadha & go rí n-Osraighe .i. Donnchadh Mac Giolla Phattraicc & go maithibh Gall Atha Cliath imaille fris go rainicc go Cill Dá Lua & báttar athaidh isuidhe ag tochaitheamh bídh Mumhan
Annal Aois Críost mile céd a fiche
Slóighedh lá Toirrdhealbhach Ua c-Conchobhair i Midhe gur ro ionnarb Murchadh Ua Maoilechlainn isin tuaisceirt go rug a ghéill lais for faosamh comharba Pháttraicc & na Bachla Iosa
Ceallach comharba Pháttraicc for cuairt Mumhan an dara cur co tuc a óighréir & co f-farccaibh bennachtain
Slóighedh lá Domhnall Ua Lochlainn i fóirithin Murchaidh Uí Mhaoileachlainn co h-Ath Luain in achcaidh Connacht co t-taratt Toirrdhealbhac Ua Conchobhair bréicc-síth impú
Echmharcach mac Uidhrin taoiseac Chenél Fearadhaigh do mharbhadh d'Feraibh Manach
Maidhm machaire Chille Moire Ua Nialláin ria Raghnall mac Meic Riabhaigh for Uibh Eachdhach in ro ládh a n-ár
Branán mac Giolla Críost taoiseach Corca Achlann do écc
Droichet Atha Luain droichet Atha Cróich & droichet Dhúin Leódha for Suca do dhénamh la Toirrdhelbhach Ua c-Conchobhair
Aonach Taillten do denamh lá Toirrdhealbhach Ua c-Conchobhair
Annal Aois Críost mile fiche a h-aon
Samuel Ua h-Angli epscop Atha Cliath do écc & Ceallach comharba Phatraicc do gabháil espugóide Atha Cliath a togha Gall & Gaoidheal
Domhnall mac Ardgair mic Lochlainn rí Ereann dearsccaightheach Gaoidheal ar cruth cenél céill gaiscceadh sonus & sobharthan ar thíodhnacal seód & bídh do thrénaibh & thruaghaibh do écc i n-Doire Choluim Chille iar m-beith secht m-bliadhna fichet uas Erinn i ríghe & én-bhliadhain décc i righe Ailigh isin treas bhliadhain sechtmoghat a aeisi oidhche Cédaoine i cethramhadh Id Febra & i f-féil Mo Chuarog sainreadh
Gille Espuig Eoghain Ua h-Aindiarraidh tigherna Ciannachta Glinne Geimhin do mharbhadh dia bhraithribh Maighe mac Deoradha Uí Floinn tigherna Durlais do bhádhadh i l-Loch Eachdhach iar n-gabháil Innsi Draicrenn fair do Uibh Eachdach dú i t-torcrattar coiger ar cetráchat
Maol Sechlainn Ua Ceallachain .i. tigherna Ua n-Eathach Mumhan airechas deisceirt Mumhan do écc
Slóighedh la Toirrdhealbhach Ua Conchobhair & la Coicceadh Connacht i n-Desmhumhain dia ro indirset ó thá Magh Feimhin co Traigh Lí ettir thuatha & cealla
Creach-shluaighedh lá Toirrdhealbhach bheós i n-Desmhumhain co ruacht termann Lis Móir & co t-taratt bóromha diairmhe & ro farccbadh dhon cur-sin Muiredhach Ua Flaithbheartaigh tigherna Iarthair Condacht & Aodh Ua h-Eidhin tigherna Ua Fiachrach Aidhne & Muirghes Ua Lorcáin co sochaidibh oile Gaileng Mac Giolla Seachnaill tigherna Deisceirt Bregh do mharbhadh la Gallaibh Atha Cliath
Dí shreth Trin Masáin ó dhoras Ratha co Crois m-Brighde do losccadh in Ard Macha
Athach gaoithe móire do thiachtain i n-December na bliadhna-so co ro lá a bhendcobhar do chloictheach Arda Macha & ro la dan fíodh-ár mór fó Erinn
Cloictheach Thelcha n-Ionmainde i n-Osraighibh do dluighe do chaoir theineadh & cloch do sgeinm as an c-cloictheach isin co ro mharbh mac leighinn isin Ríghbhardán mac Con Choirne tighearna Ele do écc
Concobhar Ua Foccarta tigherna Desceirt Ele do mharbhadh
Annal Aois Críost míle céd fiche a dó
Scrín Colmáin mic Luacháin do faghbháil in iolaidh Lainde fear-cubhad i t-talmhain cedaoin an braith do sonnradh fo ríth
Fergna mac Echtigheirn comharba Búithe saccart eccnaidh
Andadh mac Meic Ulca airchindech Cúile Rathain
Conchobhar Ua Lioghda comharba Ailbhe d'écc
Conghal fer leighinn Cluana h-Eraird d'écc i n-Glionn Dá Locha ina ailithre
Aodh Ua Duibh Dhíorma toiseach na Brédcha ceann einigh Tuaisceirt Ereann & Domhnall a bhráthair do écc
Donn Sléibhe Ua h-Occáin taoiseach Cenel Ferccusa & rechtaire Telcha Og d'écc
Mael Sechlainn Ua Donnacáin tighearna Aradh Thíre d'écc
Aodh Ua Ruairc .i. mac Domhnaill tigherna Conmhaicne do thuitim lá Feraibh Mídhe oc breith creiche uadhaibh
Slóighedh la Toirrdhealbhach Ua c-Conchobhair co Loch Sailech i Midhe co t-tainic Mac Murchadha rí Laighen & Gall ina theach
Crech mhór lá Conchobhar Mac Lachlainn & lá Cenél n-Eoghain co rangattar co Cill Ruaidh i nd-Ulltoiph & tugsat bóromha dhírimhe
Maol Coluim Ua Brolchain epscop Arda Macha do écc ina oilithre i n-disert Doire fo buaidh martra & n-aithrighe
Aois Críost mile fiche atri
Aonghus Ua Gormáin comharba Comhghaill do écc ina ailithre i l-Lios Mór Mo Chuda
Flann Ua Duibh Insi airchindeach Lughmhaidh
Maol Maire Ua Condubháin airchindeach Doire Luráin
Maoil Iosa Ua h-Airtri maor Condacht d'écc
Conghalach Ua Flaithbhertaigh ríoghdhamhna Oiligh d'écc Caisil Ua Cearbhaill tigherna Fernmhaighe d'écc
Donn Slebhe mac Cathaláin sonus & sobharthan Uladh d'écc
Donnchadh mac Giolla Pattraig Ruaidh tigherna Osraighe do thuitim lá derbhfhine
Mór-shluaighedh la Toirrdhealbhach mac Ruaidhri Uí Conchobhair co Bealach Eochaille dia ro ghabh gialla Deasmumhan uile
Gailenga do ghabhail tighe i n-Doimhliag Chianain for Murchadh Ua Maoileachloinn for rígh Teamhrach & ro loiscset ochtmoghatt teagh uime & ro marbhadh sochaidhe dia mhuintir don chur-sin
Térna imorro Ua Maoileachloinn do eineach Chianáin gan mharbhadh gan losccadh
Domhnall mac Donnchadha ríoghdhamhna Temhra do mharbhadh do Ghailengaibh
Amus anaithchnidh do thabhairt for comharba Ailbhe .i. Maol Mordha mac meic Cloithnia .i. teach do ghabhail fair for lár Imleacha fein & for mhac Cerbhaill Ui Chiarmhaic tigherna Aine Cliach & ro marbhadh moirsheiser ann
Térnattar tra na maithe ass tria mhiorbhail Dé Ailbhe & na h-eccailsi
Ro loiscceadh ann din An Bernán Ailbhe
Ro marbhadh iaramh ria c-cind mhís an tí ro ghabh an teagh .i. An Giolla Caoch Ua Ciarmhaic
Deochain esidhe iar n-ainmniuchcadh & ro benadh a chend de a n-díoghail sháraighthe Dé & Ailbhe
Donnchadh mac Taidhg Mic Carthaigh tigherna Desmhumhan do écc & Corbmac a bhráthair do ghabháil a ionaid
Tadhg Ua Maille tigherna Umhaill do bhádhadh cona luing a n-Arainn
Annal Aois Críost mile céd fiche a ceathair
Mael Maodhog O Morgair do shuidhe i n-easpogoidecht Chonneire
Maol Colaim mac Maoil Maith Uí Connaccáin uasal-shaccart & saoi eccna & crábhaidh airthir Ereann d'écc i n-Inis Pattraig an tres lá fichet December
Forbadh cloictighe Cluana Mic Nóis la h-Ua Maoileóin comharba Ciaráin
Tadhg Mac Carthaigh tigherna Desmhumhan ordan Mumhan d'ég iar b-pennainn i g-Caisiul
Muiredhach Mac Gormáin tigherna Ua m-Bairrche ordan & aireachas & primh-athlaoch Laighen esidhe d'écc
Ardgar mac Aodha ríoghdhamhna Oiligh do mharbhadh lá muintir Dhoire i n-eneach Choluim Cille
Maol Sechlainn mac Taidhg mic Maol Ruanaidh tigherna Maighe Luirg do mharbhadh lá Fiora Breifne & lá Tighearnán Ua Ruairc
Giolla Bróide mac Tighernáin Uí Ruairc do mharbhadh lá Connachtaibh for Loch En & sochaidhe oile amaile fris
Muireadhach .i. tigherna Cloinne Chosgraigh mac mic Aodha mic Ruaidhri d'écc i c-clércheacht
Lochlainn Ua Follamhain tigherna Criche na g-Cedach & a mhac do mharbhadh la mac a dherbhrathar
Gluin Iarn Mac Brain tigherna Airthir Ua f-Faoláin do mharbhadh lá Domhnall mac Mic Fhaolain la ríoghdhamhna Laighen
Da mac Taidhg mic ui Lorcáin dá thánaisi Ua Muiredhaigh do mharbhadh lá h-Ua Lorcáin ele i f-fioll
Aodh Ua Mathghamhna ríogh-dhamhna Uladh do thuitim lá Fiora Fearnmhaighe
Mor-chobhlach la Toirrdhealbhach Ua Concobhair for Loch n-Deirccdherc & a t-tabhairt leis dar Eass Danainne co ro aircc Ui Conaill ag Faing & co f-farccaib cobhlach Desmhumhan leis
Mor-longport dna leis oc Ath Caille ó thá féil Martain co Bealtaine
Trí caisteoil do dhénamh lá Connachtaibh caislén Dúin Leódha caislén na Gaillmhe & caislén Cúile Mhaoile
Creach-shluaighedh lá Toirrdhealbhach Ua Conchobhair co ro aircc Conmaicne a Maigh Cairbre & ro aircc Magh Luighne
Ro tionóilset Conmhaicne & Fir Midhe chuighe & do-radsat ammas fair oc Craibh Rois Da Charn & ro marbhsat droncc dia shlóghaibh
Ro impo-somh friu iarsin & ro meabhaidh for Fheraibh Midhe & for Conmaicnibh co t-torcrattar sochaidhe do shaor-chlandaibh & daor-chlandaibh dibh lais
Geill Desmhumhan im mac Corbmaic mic meic Carthaigh do marbhadh la Toirrdhealbhach Ua Conchobhair
Annal Aois Críost míle céd fiche a cúig
Maol Eóin Ua Dúnaccáin saoi eccnaidh & epscop Ua c-Cennselaigh
Maol Tréna uasal-shagart & sruith shenoir Chraoi Caoimhghin bron-dalta toghaidhe h-Ui Dhúnáin uasal-shenorach Ereann d'écc co h-eglastacda iar n-deigh-bheathaidh
Mac Maoile Suthain áird-fhear leighinn Iarthair Ereann d'écc i t-Tamhlachta
Cindeidigh Ua Conaing airchinneach Cille Da Lua d'écc
h-i quint Id Enair for aoin didin is indte tuarccbhadh a bhuinne didin for in daimh liag mor Arda Macha iarna láin-eagar do slindibh lá Ceallach comharba Pháttraicc isin triochatmadh bliadhain air chéd ó na raibhe slinn comhlann fair co sin
Sluaighedh lá Toirrdhealbhach Ua Conchobhair & lá Tighernán Ua Ruairc h-i Mídhe co ro aithríoghsat Murchadh Ua Maoileachlainn & do-rattsat triuir tighernadh for Mídhe
Maol Sechlainn mac Donnchaidh Uí Mhaoileachlainn an treas thigherna dibhsidhe do mharbhadh lá Domhnall mac Murchadha Uí Mhaoileachlainn
Creach do-chuaidh Muirchertach Ua Cearbhaill tigherna Descert Fernmaighe i f-Fearaibh Breagh conus-tarraidh Diarmaitt Ua Maoileachlainn co f-Feraibh Midhe & Bregh co t-torchair Muirchertach leis & drong d'uaislibh Fernmhaighe co sochaidhe oile
Dá mhac Aineislis Ui Eidhin do mharbhad d'Ua Flaithbertaigh i fioll oc Bun Gaillmhi
Droichet Atha Luain & droichet Atha Croich do sccaileadh la Feraibh Mídhe
Flann & An Giolla Riabhach da mhac Ainéislis Ui Eidhin do mharbhadh la Conchobhar Ua f-Flaithbertaigh
Annal Aois Críost míle céd fiche a sé
Aodh Ua Módáin epscop Glinne Dá Locha d'écc
Fionn Ua Conaingén airchinnech Doire fri re do ecc
Muiredhach Ua Cuillein airchinnech Clochair do mharbhadh lá Fearaibh Manach
Conchobhar Ua Cléirigh fear leighinn Cille Dara d'écc
Giolla Fíonain comharba Féichin
Maoil Iosa Ua Coinne saoi Gaoidheal i senchus & i m-breitheamhnas & i n-Urd Pattraicc d'écc iar n-aithrighe togaidhe
Daimh liag Reicclesa Poil & Peadair i n-Ard Macha do-ronadh la h-Iomhar Ua n-Aedhacain do choisreccadh la Cellach comharba Phattraicc an Callainn Nouember
Corcach Mhór Mumhan cona tempall do losccadh
Enda mac mic Murchadha .i. mac Donnchadha rí Laighen do écc
Sluaighedh la Toirrdhealbhach Ua c-Concobhair co t-tucc ríghe Gall Atha Cliath & Laighen dia mac féin do Chonchobhar
Táinic dna iar sin co t-tucc maidhm for Chorbmac Mac Carthaigh & co ro loisc a longphort occ Sléibh an Chaithligh
Mór-longphort lasan righ cédna i n-Urmhumhain ó Lughnasadh co féil Bríghde & ro aircc fecht asan longphort-sin Ui Conaill fecht ele go Móin Mói R & go Glend Maghair & fecht co deiscert Osraighe & ro chuir ár Osraighe im Ua c-Carócc & tug gialla Osraighe don chur-sin
Domhnall Finn Ua Dubhda tighearna Ua n-Amhalghadha do bhádhadh iar n-dénamh creche h-i t-Tír Chonaill
Anfadh cogaidh mhóir i n-Erinn i c-coithchinne gur bó h-éccen do Cheallach do comharba Páttraicc beith mí for bhliadhain i n-eccmais Arda Macha oc síodhucchadh fer n-Ereann & oc erail riaghla & soibhésa for cach eitir thuaith & eglais
Creach mheabhla la Ruaidhri Ua Tuaithchair i n-Airtheraibh conus-tartatar Fioru Airtir & ro lasatt a n-ár & ro díchendadh Ruaidhri fodhéisin leo
Annal Aois Criost mile céd fiche a seacht
Giolla Criost Ua Maoileóin abb comharba Ciaráin Cluana Mic Nóis tobar egna & dé-sherce ordain & oireachais Leithe Chuinn cenn sonusa & saidhbhriosa Ereann d'ég
Maol Maire Ua Gottáin uasal-shaccart & sruith-senóir Cenannsa
Conghalach comharba Cianáin
Giolla Chiarain Ua Róda airchindech Cunga d'écc
Giolla Comhghaill Ua Tuathail comharba Caoimhghin do mharbhadh lasna Forthuathaibh
Maol Brighde Ua Forannáin airchindeach Arda Sratha
Maol Brighde Ua Cionaodha airchindeach Arda Trea
Domhnall Dall Ua Murchadha áird-eccnaidh Laighen d'écc
Mac Con Aonaigh Ua Maolghuirm airchindeach Ruis Cré do mharbhadh lá h-Elibh
Scrín Cholaim Chille do bhreith do Ghallaibh Atha Cliath leo i m-broid & a h-idhnacal dorídhisi i c-cinn mís dia thigh
Giolla Criost Ua h-Eiccnigh tighearna Fear Manach & Airghiall do écc i c-Clochair Mac n-Daimhine iar n-aithrighe thoghaidhe
Cearbhall Mac Faoláin do mharbhadh la h-Uibh Failghe for lár Cille Dara co n-druing do anradhaibh & maithibh oile amaille fris
Slóighedh lá Toirrdhealbhach Ua c-Concobhair do mhuir & do thír co riacht Corcach Mhór Mumhan co ro chuir Corbmac h-i l-Lioss Mor & go ro roinn Mumhain i t-trí & do-bert triocha giall a Mumhain
Donnchadh mac Mic Carthaigh do ionnarbadh iaramh i c-Connachtaibh co fichit céd immaille fris lá Corbmac Mág Carthaigh iar t-tocht asa oilithre & Fir Mumhan do iompudh ar Thoirrdhealbhach
Mór-choblach Thoirrdhealbhaigh Ui Chonchobhair nochatt ar chéd leastar ar Loch n-Derg dherc gur ro fhásaigh ceanntar Mumhan
Comhrac dá chobhlach for fairrge .i. Connachtaigh & Fir Mumhan & ruccsat Connachtaigh buaidh an chathaighthe h-ísin
Cath eitir Ultaibh budhdhéin i t-torcratar da rígh Uladh .i. Aedh Ua Mathghamhna & Niall mac Duinn Shlébhe Ui Eochadha & ar Uladh immaille Murchadh Ua Maoilsechlainn do aithríoghadh & Domhnall a mhac do ghabháil a ionaid
Domhnall do aithrighadh ria c-cind raithe & Diarmaid Ua Maoileachlainn do ghabhail a ionaidh
Annal Aois Críost mile céd fiche a h-ocht
Muirghes Ua Níoc comharba Iarlaithe Tuama Da Ghualann fri ré d'écc i n-Inis In Ghoill
Conaing Ua Beiccleighinn abb Cenannsa do écc
Giolla Pháttraicc Ua Cathail comharba Caoimhghin do mharbhadh i n-Glionn Da Locha la Laighnibh
Giolla Chruimhthir Fraoich mac Scolaighe comharba Bearaigh Cluana Coirpthi
Ua Bánáin comharba Crónáin Ruis Cre
Mac Maras Ua Reabhacháin comharba Mo Chuda
Giolla Chiaráin mac Giolla Duibh Uí Draoda airchinneach Cunga
Ceinnéittigh Ua Conghail airchinneach Lis Aoidheadh Cluana Mic Nóis
Giolla an Choimhdhedh mac Mic Cuinn tanaisi abbaidh Cluana Mic Nóis frí ré
Fingart anmchara Corcu M' Dhruadh d'écc
Cennéittigh mac Aodha mic Duinn Sléibhe rí Uladh do mharbhadh
Fir Maighe h-Ithe im Domhnall Ua n-Goirmleaghaid do ghabháil tighe for Fhaolán Ua Duibh Dara for thigherna Fer Manach & a thuitim leó co n-druing do mhaithibh Fhermanach ina fharradh
Maidhm Atha Fhirdhiadh ria marc-shluagh Conchobhair mac Meic Lochlainn for mharc-shluagh Tighernáin Uí Ruairc i t-torchair Ua Ciarrdha tigherna Cairpre & Cathal Ua Raghailligh Sitriucc Ua Maoil Brighde mac Aodha Uí Dúbhda tigherna Ua n-Amhalghadha & sochaidhe oile amaille friu a n-díoghail enigh Pháttraicc
Creach-shluaighedh la Conchobhar mac Meic Lochlainn tigherna Cheneoil Eoghain & la Dál n-Araidhe & la h-Airghiallaibh i Maigh Cobha co t-tugsat gialla Ua n-Eachdach
Tiaghaid asidhe co h-Airther Midhe & co Feraibh Breagh & ro fhagaibhsiot dream dia mhuinntir ann
Creach-shluaighedh la Toirrdhealbhach Ua Conchobhair i l-Laighnibh co ros-aircc co mór uair ro timchill Laighen laimh fri faircce co rocht co h-Ath Cliath
As don t-sloighedh isin torcair Ua Gadhra tigherna Luighne & sochaidhe ele cenmótha-somh
Síth m-bliadhna do dhénamh do Cheallach comharba Páttraicc etir Connachtaibh & Feraibh Mumhan
Tailltin inghen Murchaidh Uí Mhaoileachlainn ben Toirrdhealbhaigh Uí Chonchobhair d'écc
Domhnall mac an Ghille Fhinn mic Mic Uallacháin taoiseach Muinntire Cionaith do mharbhadh d'Ua Madadháin
Móir-chreach lá Connachtaibh i f-Fearnmhaigh & ro oirccsed an tír & Lúghmhadh & do-rochattar don sochaidhe díbh-siumh la Cochall mac Mic Senáin & la Feraibh Fernmaighe
Maghnus mac mic Lochlainn tigherna Chenéil n-Eoghain & an Tuaisceirt do mharbhadh lá Cenel c-Conaill & la Cenél Moein
Annal Aois Críost mile céd fiche a naoi
Maol Bríghde Ua Flannáin ancoire Liss Móir
Giolla Colmáin Ua Ceallaigh uasal-shagart Dearmaighe Cholaim Chille
Mac Muirghesa fer leighinn Ferna
Ua Diarmada comharba Cronáin Ruis Cré d'ég
Teach Choluim Cille i c-Cill Mic Nénain do ghabháil d'Ua Tairchert for Aodh mac Cathbairr Uí Domhnaill & a losccadh fair
Caemchludh tigherna lá Cenel n-Eoghain .i. Maghnus i n-ionad Conchobhair
Maghnus din do mharbhadh ria c-cionn ráithe do Chenel c-Conaill & d'Ua Gairmleadhaigh & do Cenel Moein & Conchobhar do ríoghadh doridhisi
Mathghamhain mac Muirchertaigh Uí Bhriain d'écc
Flann Ua Ceallaigh tigherna Fear m-Bregh & Muirchertach Ua Conchubhair ríoghdhamhna Ua f-Failghe do mharbhadh do Fheraibh Fernmaighe
Niall Ua Críochain tigherna Ua Fiachrach Arda Sratha do mharbhadh la h-Uibh Cenneidigh
Giolla Chriost h-Ua h-Uidhrín toiseach Cenél Fearadhaigh do losccadh i t-tigh a altrann i t-Tír Manach i meabhail
Caislén Atha Luan do dhénamh & an droicheat do thogbhail la Toirrdhealbhach Ua c-Concobhair i samhradh na bliadhna-so .i. samhradh an tarta
Altóir in daimh liag móir h-i c-Cluain Mic Nóis do fhoscriugadh & seoid do bhreith eiste .i. Carracan Tempail Solman tuccadh ó Mhaoileachlainn mac Domhnaill Cudín Donnchadha mic Floinn & na trí seoitt tug Toirrdhealbhach Ua Concobhair .i. bleidhe airccitt & copan airccid co c-crois óir thairis & corn go n-ór & corn h-Ui Riada righ Aradh & caileach airccid co f-forneimh óir fair cona thesc ó inghein Ruaidhri Ui Concobhair & copán airccid Cellaigh comharba Pattraicc
Ciarán dan ó rugaitt dia f-foillsiuccadh iaramh
Ceallach comharba Phatraicc mac oighe & airdespug Iarthair Eorpa aein-cenn ro riaraighsiot Goill & Gaoidhil laoich & clerigh Ereann iar n-oirdneadh epscop sacart & aosa gacha graidh archena iar c-coisreccadh teampall & reilghedh n-iomdha iar t-tiodhnacal séd & maoine iar n-erail riaghla & shoibhes ar chach etir tuaith & ecclais iar m-bethaid aointigh ernaighthigh celeabhartadh oiffreandaibh iar n-ongadh & iar n-aithrighe tochcaidhe ro fhaidh a spirat docum nimhe i n-Ard Pattraicc isin Mumhain an céd lá d'April dia luain do shonnradh isin caeccatmhadh bliadhain a aoisi
Rugadh tra a chorp dia adhnacal isin c-cédaoin ar c-cind go Lios Mór Mo Chúda do reir a thiomna budhdein & ro friothairedh co psalmaibh & imnaibh & canticibh & ro h-adhnaicedh co h-onorach i n-iolaidh na n-epscop dia dardaoin arna bharach
Muirchertach mac Domhnaill d'oirdneadh h-í c-comarbus Pattraicc iarsin
Annal Aois Críost míle céd triocha
Sord Cholaim Chille co n-a theamplaibh & miondaibh do losccadh
Lochlainn Ua Maol Ruanaid ríoghdhamhna Uladh do mharbhadh
Cú Aifne Ua Conchobhair tigherna Ua f-Failghe do écc
Giolla Cualann mac meic Dúnghaile tigherna Ua m-Briúin Cualann do mharbhadh lá a bhraithribh
Diarmaitt Ua Follamhain taoiseach Cloinne h-Uattach & Goll Cluana .i. Giolla Phátraicc
Ua h-Aireachtaigh ollamh Iarthair Midhe i filidhecht d'écc
Seóid Cluana Mic Nóis d'foillsiughadh for Ghallaibh Luimnigh iarna n-goid do Ghiolla Chomhgáin
Giolla Comhgáin féissin do chrochadh i n-dún Cluana Bhriain lá rígh Mumhan iar n-a thairbert la Conchobhar Ua m-Briain
Ro shir tra an Giolla Comhgáin-soin Corcach Lios Mór & Port Láirge do dhol tar muir
In long i raghbhadh ionadh ní fagbhadh gaoith sheolta & fo-gheibhdís na longa ele archeana
Deithbhir ón ar no fhostadh Ciaran an luing i t-trialladh-somh teacht tairis & do-rádh-somh ina coibhsenaibh frí bás co n-aicedh Ciarán cona bhachaill ac fosttadh gacha luinge ina t-trialladh
Ro moradh tra ainm Dé & Ciaráin de-sin
Slóighedh la h-Ua Lachlainn .i. Conchobhar mac Domhnaill & lá Tuaiscert Ereann i nd-Ulltaibh
Ro thionóilsett Ulaidh do thabhairt catha dóibh
O ro comhfhoiccsigh cách di aroile dibh fechar iomairecc ainmhín etorra
Ro mheabhaidh for Ulltaibh fo dheóidh & ro ládh a n-ár im Aodh Ua Loingsigh tigherna Dal n-Araidhe im Giolla Pháttraic mac Searraigh tigherna Dhál m-Buinne im Dubh Railbhe mac Artáin co n-droing oile cenmotát-somh & indrit an tír co h-airther na h-Arda etir tuaith & cill & tucsat míle do bhrait & il-mhíle do bhuaibh & d'eachaibh
Teccait maithe Uladh imo t-tighernadhaibh iar sin co h-Ard Macha i c-comhdhail Chonchobhair co n-dernsatt síth & comhluighe & co f-farccaibhsiot gialla lais
Loingius lá Toirrdhealbhach Ua c-Conchobhar co riacht co Toraidh & ro aircc Ros n-Guill
Loingius eile dan leis i n-Desmhumhain & ro aircc Dairbri uile & Inis Móir
Cathraoineadh ria Tighernán Ua Ruairc & ria n-Uibh Briuin i Sleibh Guaire for Feraibh Mídhe dú i t-torchair Diarmaitt Ua Maoilechlainn rí Temhrach & Amhlaoibh mac Mic Senain tigherna Gaileng & Oengus Ua Caoindelbháin tigherna Ua Laoghaire mac Mic Giolla Fhulartaigh tigherna Deisceirt Bregh & drong oile nach airimhthir
Meas mór ar na h-uilibh chrandaibh etir chnoa dearcnoibh & ubhlaibh
Annal Aois Críost mile céd triocha a h-aon
Maoil Íosa Ua Foghladha aird-epscop Caisil & Muirchertach Ua h-Indreachtaigh comharba Comhghaill d'écc i n-Ard Macha an treas lá d'October
Dubh Chobhlaigh inghen Ruaidhri na Soidhe Buidhe Ui Choncobhair ben tigherna Luighne d'Creach-shluaighedh lá Toirrdhealbhach Ua Concobhair & lá Cóigeadh Connacht i Mumhain go ro airccset Ui Conaill Gabhra
Sluaigheadh la Concobhar Ua m-Briain & lá Feraibh Mumhan i Laighnibh & ro ghabhsat a n-gialla
Lottar iar sin i Midhe & ro airgset Inis Locha Semhdighdhe
Comraicit a marc-shluagh & marc-shluagh Connacht
Sraoiniter for marc-shluagh Connacht & torchair mac Con Connacht Ui Conchobhair don chur-sin & an fer dana Ua Carthaigh .i. ollamh Connacht
Slóighedh lá Conchobhar mac Domhnaill Uí Lochlainn & la Tuaiscert n-Ereann & lá h-Ultoibh h-i c-Connochtaibh & do-bertsat Connachtaigh amus for dereadh an t-sluaigh i f-fail na Seghaisi .i. Coirrshliabh & ferthar deabhaidh eatorra & torchair Conn Ua Maol Ghaoithe & An Garbhanach Ua Baoighill & sochaidhe oile isin maighin-sin
Ara aoi comdháilit arnabharach og Loch Cé & do-gniatt síth m-bliadhna
Creach lá Tighernan Ua Ruairc & la Feraibh Bréifne dar eisi an t-sluagh h-i-sin h-í c-Cuailgne & ro airccset Uí Mhéith
Oc iompúdh imorro d'Ulaidh & do Deiscert Airghiall dar Ath Luain dia t-tig comhraicit i Maigh Conaille fris an c-crech & ferthar iomaireacc etorra i t-torchair Raghnall Ua h-Eochadha rí Uladh & Cu Midhe Ua Criocháin tigherna Fernmaighe cona mac & Donn Slébhe Ua h-Innreachtaigh tigherna Ua Meith & sochaidhe ele bheós
Tuadhmhumha d'indreadh lá Corbmac mic Mic Carthaigh lá Conchobhar Ua m-Briain
Maidm la Murchadh Ua Maoileachlainn for Shiol Rónáin airm i t-torcrattar ile
Concobhar Ua Briain do throm-ghuin la a fhior gradha féin gur bho h-otharlighe bais dó
Conchobhar Ua Longarcain ainm an tí ros-gon & ro marbhadh sidhe fo chédóir ind
Domhnall Ua Fuircc tigherna Ua Forcco do thuitim la Síol n-Anmchadha h-i c-cliathadh
Maol Sechlainn mac Muirchertaigh Ui Maoilechlainn do mharbhadh la Feraibh Ceall
Cluain Eraird d'arccain do Chairpribh & d'Feraibh Teathbha fó dhí ar Fer t-Tethbha do chur do Mhurchadh Ua Maoileachlainn isin ionadh in ro rannsat bu Cluana Eraird
Maidhm Chaille Cobhtaigh for Shíol Muiredhaigh ria n-Uachtar Connacht iarna t-techt for crech isin Mumhain co t-tarla tria meraithne etorra co f-farcsat a n-gabhála
Fine Gall do orgain do Domhnall mac Murchadha Uí Maoilechloind
Annal Aois Críost míle céd triochat a dó
Maol M'Aodhog Ua Morghair do shuidhe i g-comhorbus Pattraic tre impidhe cléirech n-Ereann
Maol Brénainn Ua h-Anradháin comhorba Brénainn Cluana Ferta d'écc
Maol Brighde mac Doilgén uasal-shaccart Arda Macha & sinnser sacard n-Ereann d'écc isin dara bliadhain caoccat a shacardachta & isin ochtmoghad bliadhain a aoisi & isin do August
Uareirghe Ua Neachtain cend chéledh n-De Cluana Mic Nois & a sruith-shenóir d'ég Caille Ua Find airchindech Cille Colccán d'écc
Sluaighedh lá Conchobhar Ua Lochlaind co h-Ath Fhir Dhiadh & táinicc Tighernán Ua Ruairc ina theach & do-rad braighde dhó
Maol Seachlainn mac Diarmada Mic Murchadha tigherna Ua c-Ceinnsealaigh do mharbhadh
Creach Maonmaighe la Conchobhar Ua m-Briain co rug bú iomdha lais
Caislén Bona Gaillmhe do losccadh & do scaoileadh lá loinges Fer Mumhan & ár mór do thabhairt for Iarthar Connacht im Ua Taidhg an Teghlaigh & im shaor-chlandaibh iomdha oile
Mac Amhlaibh Ui Lochlainn tigherna Corco Mo Dhruadh do mharbhadh lásan loinges chedna armór ria b-Feraibh Mumhan for Chonnachtaibh dú i t-torchair Concobhar Ua Flaithbheartaigh tigherna Iarthair Connacht & da mac Cathail Ui Mughroin & sochaidhe oile
Oilén na Beithe for Sionainn do losccadh lá Feraibh Mumhan & fiche do dhaoinibh im thaoiseach Muintire Cionaith do thuitim ann
Diarmait Mac Eiticcén taoiseach Cloinne Diarmada d'écc
Creach na fésoicce lá Tighernán Ua Ruairc for dreim d'Feraibh Tethbha & do Chonnachtaibh co ráinicc longphort Toirrdhealbhaigh Uí Conchobhair
Creach Muighe Luircc lá Fearaibh Breifne
Aois Críost míle céd triochat a trí
Muiredhach Ua Duibh Innsi airchindeach Lughmaidh
Conaing mac Duibh Da Leithi fos-airchindeach Arda Macha
Maol Brighde Ua h-Ainnin uasal-mhairtir Ereann & berre cráibhdech cennsa & deirc iarthair bhetha d'écc
Ros Cré & Lúghmhagh do losccadh
Muirchertach comharba Pháttraicc for cuairt Tíre h-Eoghain & a riarughadh do bhuaibh & d'eachaibh co f-farccaibh bennachtain
Conchobhar mac Murchadha Ui Mhaoilechlainn rioghdhamhna Temhrach do mharbhadh lá Donnchadh Mac Giolla Mo Cholmóg riogh-dhamhna Laighen & Donnchadh feissin do mharbhadh la Feraibh Midhe .i. lá h-Aodh Ua h-Aedha a c-cionn mhís i n-díoghail Conchobhair
Lusca cona tempal lán do dhaoinibh & taisccedhaibh do losccadh for Fine n-Gall don lucht chédna a n-díoghail meic Murchadha .i. Chonchobhair
Móir-chreach lá Murchadh Ua Maoileachlaind a n-díoghail a mhic co ro aircc Fine Ghall & Airtheir Laighean
Sluaighedh lá Corbmac Mac Carthaigh & la Conchobhar Ua m-Briain i c-Connachtaibh co ro mharbhsat Cathal mac Cathail Uí Conchobhair ríogh-dhamhna Connacht & Giolla na Naomh Ua Floind taisech Sil Maoile Ruain & ro scailset Dun Mughdhorn & Dún Mór & ro indirset mór don tír
Impaid iarsin gan gialla
Creach lá Donnchadh Ua Cearbhaill & la Feraibh Fernmhaighe h-i Fine Ghall conus-táirsetar Goill oc Fiondabhair na n-Inghen co n-dhernsat deabhaidh i t-torchair Raghnall mac Póil & drong mhór do Ghallaibh uime
Cidh iad Fiora Fernmhaighe tugadh éccendáil forra
Creach lá Tighernán Ua Ruairc lá tigherna Breifne for Uibh Fiachrach an Tuaisceirt
Maidhm ria b-Feraibh Teathbha for Shíol Muiredhaigh dú i t-torchair Amhlaoibh mac mic Aireachtaigh Uí Ródhuibh taoiseach Cloinne Tomaltaigh & in ro gabhadh Mac an Lestair Uí Ainlighi taoisech Ceneil Dobhtha & i t-torcrattar ile
Droichet Atha Luain & a chaistiall do scaoileadh lá Murchadh Ua Maoileachlainn & lá Tighernán Ua Ruairc
Comhdhál la Toirrdhealbhach Ua Concobhair & lá Conchobar Ua m-Briain co maithibh cleireach Connacht & Mumhan oc Abhaill Cethernaigh & síth bliadhna do dhénamh eatorra
Maol Sechlainn mac mic Diarmada mic Maoil na m-Bó & Eochaidh Ua Nualláin tigherna Fothart do thuitim i c-cliathadh lá h-Ugaire Ua Tuathail & lá h-Uibh Muiredhaigh & ár mór amaille Dá mac Con Chonnacht Uí Choncobhair do bháthadh i l-Loch Ríbh
Giolla na Naomh Ua Birn d'écc rígh-rechtaire Ereann eisidhe & a adhnacal i Ros Commáin
Bo-dhíth mhór i nd-Erinn dá n-goirthí Maolgarbh dá ná frith samhail ó tháinic an bó-díobhadh oile i n-aimsir Fhlaithbheartaigh mic Loingsigh conar fháccaibh acht tiruairsi becc do bhuaibh i n-Erinn dia n-ebhradh A trí 'sa triocha na ceil céd ar mhile do bhliadhnaibh o ghein Críost i m-Beithil bhinn gus an m-bó-díth-si i n-Erinn
Flaithbhertach Ua Flaithbhertaigh do mharbhadh lá mac Lochlainn Uí Lochlainn i n-díoghail a athar
Mór-shluaigheadh Leithe Mogha uile im Chorbhmac Mac Cárthaigh & im Chonchobhar Ua Maoil Sechlainn a c-Connachtaibh gur ro marbhadh leó mac mic Cathail Uí Chonchobhair & Giolla na Naomh Ua Floinn taoiseach Síl Maoil Ruanaidh & ro loisccset Dun Mughdhorn & Dún Mór & ro iompaidhset gan sídh gan gialla
Annal Aois Críost míle céd triocha a ceathair
Celeachair mac Corbmaic uí Chuinn na m-Bocht sruith-shenóir cenn comhairle & tobar eccna senchusa cend einigh & coimheda riaghla Cluana Mic Nóis d'écc i n-Iomdhaidh Chiaráin iar m-buaidh n-aithriche i nóin September
As dó ro ráidh mac Macaimh Uí Cíocharáin ó Edargabhail an rann-so Mo-ghenar duit it bhethaid A mhic Cuind a Chélechair ataoi-si a Chelechair Cluana i n-glé-bhethaidh gle-bhuadha
Maol Ciaráin mac don Chorbmac cédna uasal-shaccart tuir craibhaidh & eccnae uasal-chend Cluana Mic Nois d'ég oidhche Fhéile Michil & ba i n-Iomdhaidh Ciaráin bheós
Fógartach Ua Riagain airchindeach Ruis Cré
Giolla Brénainn Ua h-Aedhaccáin comharba Brénainn Cluana Fearta d'écc
Iomhar Ua h-Aedhaccáin las ro cumhdaiccheadh reccles Póil & Peadair i n-Ard Macha d'écc i Róim ina ailithre
Be Bhinn inghen Mic Con Chaille ban-airchinneach Doire d'écc December
Maol M'Aodhócc Ua Morghoir for cuairt Mumhan & do-bert a réir
Archu Ua Flaithbertaigh ríogh-dhamhna Oiligh do thuitim lá Cenel Conaill i frithghuin
Donnchadh mac mic Murchadha Uí Bhriain gona mac do mharbhadh lá Deasmumhain
Donnchadh .i. mac Con Aifne Ua Conchobhair tigherna Ua Failghe & Maol Sechlainn mac a athar do dheabhadh fri aroile co t-torchrattar comhthuitim
Sloighedh lá mac Mic Murchadha & la Laighnibh i n-Osraighibh conus-tairthethar Osraige & ro lásat a n-ár & torchair ann Ughaire Ua Tuathail ríoghdhamhna Laighen co sochaidhibh oile ar Osraige & Gall Puirt Láirge do chur lá mac Mic Murchadha & la Laighnibh a n-díoghail an áir rémhráite
Teampall do-ronadh lá Corbmac mac Meic Carthaigh rí Caisil do choisreccadh lá seanadh cléreach n-Ereann i n-aoin-ionadh
Muirchertach mac Domhnaill mic Amhalgadha comharba Phátraicc d'ég iar m-buaidh martra & n-aithrighe September
Niall mac Aedha d'oirdneadh i c-comarbus Patraicc
Caemhchludh abbadh i n-Ard Macha .i. Mael M'Aedhocc Ua Morgair i n-ionad Néill
Maol M'Aedhócc iar sin for cuairt Mumhan go t-tucc a reir
Aodh mac meic Lochlainn Mécc Cochlain tigherna Dealbhna Eathra do écc
Murchadh O h-Eaghra & a bhen .i. inghen Toirrdealbhaigh Uí Conchobhair do mharbhadh lá Taichleach Ua n-Eaghra
Annal Aois Críost míle céd triocha a cúicc
Cionaet Ua Baoighill uasal-epscop .i. epscop Clochair & ard-shenóir thuaisceirt Ereann
An t-epscop Ua Cattan .i. áird-espucc Ua c-Cennselaigh
Maol Iosa Ua Fionnachta comharba Rosa Commain d'ég
Giolla Comáin Ua Conghalaigh fer léighinn Rossa Commáin do mharbhadh lá Conmhaicnibh
Domhnall mac Muirchertaigh Uí Bhriain tigherna Gall & Laighen céttus do écc i c-cuincc cléircechta i l-Lios Mór iar sendataidh
Fiachra Mac Etnén srúith-senoir Cluana Eraird & Fer Mídhe archena d'écc
Fland Ua Sionaigh maor Bachla Iosa d'écc iar n-aithrighe tocchaidhe
Maoil Iosa Ua h-Ainmire .i. epscop Puirt Lairge & ard-shenóir Gaoidheal iarsan ochtmhadh bliadhain ochtmhoghadh a aoisi d'écc i l-Lios Mór Mo Chutta
Eachmharcach Ua h-Ainmire sruith-shenóir na n-Gaoidhel topar egna & déirce d'écc i l-Lios Mór
Maol M'Aedhócc Ua Morgair comharba Pháttraicc do chendach Bachla Iosa & dia tabhairt asa fochla an seachtmhadh lá do mhí Iúl
Doire Cholaim Chille cona themplaibh do losccadh an do Mharta
Ruaidhri Ua Canannáin tigherna Cenel Conaill tuir cocthach cosnamhach co n-désherc & co n-daonnacht do mharbhadh d'Feraibh Maighe h-Ithe .i. do Mhaol Ruanaidh Ua Caireallain & do Cloinn Diarmada & ár mór iarsin ó Chonall for Eoghan
Cathal mac Taidhg Uí Conchobhair tanaisi Connacht do mharbhadh lá Feraibh Teathbha co sochaidhibh oile amaille fris
Cluain Eraird Cenannus Ráith Lúraigh & il-chealla archena do losccadh
Sochaidhe do Dhesmumhain do thuitim la Tuadhmhumhain for thóchar Cluana Caoin Mo Díomócc
Bá dibh-séin Fionghuine Ua Caoimh tigherna Glendamhnach Mathghamhain Ua Donnchadha tigherna Cenel Laoghaire Maol Gorm Ua Rind & mac Lochlaind Uí Cionaedha d'Uíbh Mac Caille go sochaidhe ele
Aodh Ua Conchobhair tigherna Corca Mo Dhruadh & Cu Mara mac Con Mhara mic Domhnaill tigherna Ua c-Caisín do thuitim i f-friothghuin ó Thuadhmumhain
Magh n-Aoi Magh Luircc & an Corann do losccadh la Conmhaicnibh
Ros Commáin do arccain & do losccadh taighibh teamplaibh lasan lucht cédna a c-cionn mhís iaramh
Ua Madadháin tigherna Sil n-Anmchadha & Ua Maine frí ré do mharbhadh i f-fioll lá mac Giolla Caoimhghin I Cenneittigh & ogh a mhuinntire amaille fris
Amhlaibh mac Domhnaill Fhinn Uí Dhubhda tigherna Ua n-Amhalghadha do mharbhadh lá h-Uibh Fiachrach an Tuaisceirt
Cobhlach Murchadha Ui Mhaoileachlainn righ Temhrach for Shionainn & for Loch Ríbh
Tangattar Síol Muiredhaigh cona rígh .i. Conchobhar mac Toirrdhealbhaigh & Uí Maine cona t-tigherna .i. Tadhg Ua Ceallaigh co b-farccaibhsiod díbhlinibh braighde ag Murchadh
Teine saighnéin do bhéim a chind do chloictheach Cluana Mic Nóis & do tholladh cloicthigh Ruis Cré
Fiora Fernmhaighe do iompudh ar Mhidheachaibh & sídh doibh frí Bréifnechaibh
Stephen do ghabháil rioghaichte Saxan December
Annal Aois Criost mile céd triocha a sé
Aodh Ua Finn epscop na Bréifne do écc i n-Inis Clothrann
Domhnall Ua Dubhthaigh aird-espucc Connacht & comhorba Ciaráin cenn eaccna & einigh an chóiccidh d'fagháil bháis iar n-oifrend & celebradh i c-Cluain Ferta Brénainn
Robhartach Ua Ceallaigh airchindech Fathna Móire d'ég iar n-degh-aithrighe
Giolla Críost Ua h-Echain comharba Findéin
Saerbhreathach Ua Ceallaigh comharba I Shuanaigh d'Mac Ciaráin airchindeach Suird do thuitim lá Fiora Fearnmhaighe
Mael Maire mac Colmáin airchinnech Doire Luráin
Maol Iosa mac Maol Cholaim primh-challadóir Arda Macha a primh-crióchaire & a leabhar-coimhédaigh d'écc iar n-aithrighe thoghaidhe aidhche aeini an chésta
Conchubhar mac Domhnaill Uí Lochlainn tigherna Ailigh céttus & rí an Tuaisceirt uile etir Chonall Eoghan Ullta & Airghialla & riogh-dhamhna Ereann bheos do mharbhadh d'Feraibh Maighe h-Ithe i meabhail
Echrí Ua h-Aittéidh tigherna Ua n-Eachdach do mharbhadh d'Uibh Eachdach féisin
Aodh mac Domhnaill Uí Conchobhair riogh-dhamhna Connacht do mharbhadh dona Tuathaibh iarna thoghairm dóibh chuca tria cheilcc dia rioghadh & drong dia aes gradha amaille ris do mharbhadh
Mac Domhnaill Uí Dhúbhda tigherna Ua n-Amhalghadha do mharbhadh
Donnchadh mac Maoileachlainn Uí Fhaoláin do thuítim lá Corbmac Mac Carthaigh i meabhail
Aodh mac Toirrdhealbhaigh Uí Chonchobhair do dhalladh la Toirrdhelbhach fodhéin
Domhnall Ua Caindelbhain tigherna Cenel Laoghaire do mharbhadh lá Tighernán Uá Ruairc & lá h-Uibh Briúin & torchrattar sochaidhe do Bréifnechaibh lá Feraibh Míde
Maidhm síodha eittir Midheachaibh & Breifnechaibh
Creach la h-Airthear Mídhe i n-Uibh Briuin co t-tuccsatt buar dírimhe
Crech ele lasan lucht chédna i f-Fernmhaigh
Creach Locha Cairrccín lá Feraibh Teathbha & ro loiscsett an caislén co n-ár a dhaoine
Creach ele lasin lucht cédna co ro oirccset Muintir Fídhne
Crech la Domhnall mac Murchadha Uí Mhaoilechlainn tar Uíbh Dunchadha & as lasan c-creich-sin do mharbhadh Giolla Sechnaill mac Giolla Seachnaill
Giolla Múra Ua h-Ogáin do mharbhadh lá mac Néill mic Mic Lochlainn
Cuairt Mumhan lá Maol M'Aodhócc Ua Morgair comhorba Páttraicc
Caemhchludh abbadh i n-Ard Macha .i. Niall mac Aedha i n-ionadh Maol Mh'Aedhóicc
Ruaidhri Ua Conchobhair & Uada Ua Con Chenainn do ghabhail lá Toirrdhealbhach Ua c-Conchobhair ar comaircce comharba Iarlaithe & I Dubhthaig & na Bachla Buidhe & Uí Dhomhnalláin
Néidhe Ua Maoil Chonaire an senchaidh do écc
Maol Mh'Aedhócc Ua Morgair do léigen comhorbais Phattraicc de ar Dhia
Annal Aois Críost míle céd triocha a secht
Domhnall Ua Conaing aird-espucc Leithe Mogha tuir chrábhaidh ernaighthe eccna & eirnidhthe bídh & seód do thruacchaibh & trénaibh
An t-espucc Ua Baoighill & an t-espucc Ua Maol Fhoghmhair d'écc
An t-epscop Ua Cléirigh do Chonnachtaibh & An Dall Ua Cadhla egnaidh ergna d'écc
Mac Raith Ua Forreith saoi senchaidh & anmchara co c-cennsa & co n-áilghine
Aodh Ua Finn aird-fher leiginn Fear m-Breifne d'écc
Mac Giolla Fhionáin I Chibhleacháin comharba Feichin Fobhair d'écc
Caemhchludh abbadh i n-Ard Macha .i. airchindeach Doire i n-ionadh Néll mic Aodha
Cluain Uamha & Ardachadh Espuicc Mel do losccadh taighibh teamplaibh
Gaoth mhór fo Erinn co ro trascair cranda iomdha tighe templu & cumhdaighthe
Ro fhuadaigh dan daíne & innile isin f-faircce i Maigh Conaille
Domhnall mac Murchadha Uí Mhaoileachlainn ríogh-dhamhna Ereann & ri Temhra frí ré aon-Ghuaire Ereann ina aimsir ar eineach do mharbhadh dona Saithnibh & d'Airther Mídhe co n-ár a mhuintire uime uair i c-coccadh do dheachaidh-sídhe for a athair & forra-somh
Uada Ua Con Chenainn do dhalladh lá Toirrdhealbhach Ua Conchobhair ina mhí-ghniomhaibh
Mór inghen Muirchertaigh Uí Bhriain ben Mhurchadha Uí Mhaoileachlainn d'écc i n-Dearmhaigh Cholaim Chille iar b-peannainn
Forbhais Puirt Láirge la Diarmaitt Mac Murchadha lá righ Laighen & lá Conchóbhar Ua m-Briain tigherna Dal c-Cais & Goill Atha Cliath & Locha Carman for muir dá chéd long
Tucsat gialla Donnchaidh Meic Carthaigh na n-Déisi & Gall Puirt Láircce leó
Conchobhar Ua Briain tigherna Tuadhmhumhan & Urmhumhan do dhol i t-tegh Diarmada Meic Murchadha rí Laighen co f-fargaibh braighde ann dar cenn Desmhumhan do chosnamh dhó
Crech lá Corbmac mac Meic Carthaigh ar Cheindeittigh Ua m-Briain & ar Ghallaibh Luimnigh
Cobhlach la Toirrdhealbhach Ua c-Conchobhair for Shionainn & for Loch Ribh
Turas cródha dhó-somh ón an turas h-Isin h-i c-cenn cobhlaigh Fher m-Breifne im Tighernán Ua Ruairc & i c-cend chobhlaigh Fhear Mídhe & Teathbha im Mhurchadh Ua Mhaoileachlainn im rígh Temhrach bail i rabhattar dá chéd lestar & ní raibhe lá Toirrdhealbhach cénmothá fiche long
Ben Mídhe inghen Chonchobhair Uí Mhaoileachlainn d'écc i c-Cluain Eraird iar n-degh-bheathaidh cian-aosda
Maidhm síodha eittir Mídheachaibh & Breifneachaibh
Ard Macha Tuaim Da Ghualann Conga & Termann Caollainde do losccadh
Magh n-Eo & Buidheamhnach do losccadh
Cóicceadh Chonnacht uile do fhásughadh ó Dhróbhaois go Sionainn & co h-Echtge & a c-cur féin i n-Iarthar Chonnacht
Annal Aois Críost mile céd triocha a h-ocht
Giolla Criost Ua Morghair epscop Clochair aird-shaoi i n-egna & i c-crábhadh lochrann solusda no shoillsichceadh tuaith & eacclais tria fhoircedal & chaoin-ghníomh modh díles dúthrachtach do Dhia aoghaire tairise na h-eccailsi go coitchenn d'écc & a adhnacal h-i reccles Peattair & Póil i n-Ard Macha
Maol Páttraicc Ua Druccain saoi egna na n-Gaoidheal ard-fher leighinn Arda Macha cenn athchomhairc iarthair Eorpa i c-crabhadh & caon-duthracht d'écc ina ailithre i n-Inis Locha Cre an Ianuarii
Ceall Dara Lios Mór Tegh Mo Ling & Sord do losccadh
Cuairt Mumhman cédna cur lá comharba Pháttraicc lá Mac an Fhir Dhána go tuc a réir
Corbmac mac Muiredhaigh meic Carthaigh righ Desmhumhan & espucc righ Ereann ina réimheas ar thiodhnacal séd & maoine do chléircibh & ceallaibh fer leasaighthe tuath & ecclas do mharbhadh ina thigh féin i f-fioll lá Toirrdhealbhach mac Diarmada Uí Bhriain & lá dá mhac Uí Conchobhair Ciarraighe
Raghnall mac Iomhair I Cathain tigherna na Craoibhe Ciannachta & Fer Lí do thuitim tre thangnacht & meabhail la h-Uibh Eoghain Glinne
Maol Ruanaidh Ua Cairealláin caindel thuaisceirt Ereann ar chruth ar chéill & ar ghaiscceadh do mharbhadh do Cenél Moain
Domhnall Ua Ciarrdha tigherna Cairpre do mharbhadh lá Tighernan Ua Ruairc
Mathghamhain Ua Conchobhair tighearna Ciarraighe Luachra d'écc
Toirrdhealbhach Ua Conchobhair co c-Connachtaibh Tighearnán Ua Ruairc co f-Feraibh Breifne & Donnchadh Ua Cerbhaill co n-Airghiallaibh do thionol a sochraitte do chosnamh a ferainn fein co h-anfhirén lá h-Ua Maoilechlainn
Táinicc dan Murchadh Ua Maoilechlainn co f-Feraibh Midhe & Gallaibh & Diarmaid Mac Murchadha co Laighnibh ina n-achcaidh don leith aile co rangattar an dá shochraide-sin co Craoibh Maighe Lorccaigh
Rob é tra iomfhoicsi boí etir an da longphort cona boí acht bealach coilleadh bicce etorra
Fri ré sechtmhaine dóibh amhlaidh-sin aghaidh i n-acchaidh
Acht chena ros-deiligh Dia gan cath gan gialladh neich díbh dia 'roile
Ro mhillset Fir Midhe iaramh arbhanna Ua m-Briuin & Fher Fernmaighe gur bhó gorta diofhulaing dóibh isin m-bliadhain ar c-cionn
Iarsin dan do-lóttar Midhigh Laighnigh & Goill co h-Inis Mochta dia h-argain do-dheachaidh drong dhirimhe díobh ar rathannaibh & ar snámh ar in loch do rochtain na h-innsi & do-riacht dream díobh an inis
Tangattar dna iarsin lucht na h-innsi chúca i n-arthraighibh
Ro báidhit & ro mharbhaitt sochaidhe díbh léo & teichit an drem díbh bhoí isin inis este & ní ro fhédsat losccadh na h-innse tré mhiorbhail Dé & an erlamha
Is annsin ro marbhadh Cú Bruinne Ua Longaircc & mac Tadhg mac Mic Ualghaircc & mac Mic Turgaill
Annal Aois Críost míle céd triocha a naoi
Cathal Mac Maoil Fhinn comharba Tighernaigh Cluana h-Eoais topar sonasa & saidhbhresa tuaisceirt Ereann erneadhach bídh do thuaith & ecclais Chonnacht Ua Dálaigh ard-ollamh lé dán d'écc i c-Cluain Eraird
O Leacain Mídhe doi-sidhe
Slóigheadh lá h-Ulltoibh co Tulaigh n-Oc co ro loisccset an mhachaire cona cheallaibh
Mathghamhain Ua Dúbhda toiseach Cloinne Laithbhertaigh go maithibh a thuaithe uime do mharbhadh la Muirchertach mac Néill a n-díoghail Conchobhair Uí Lochlainn
Donnchadh Ua Maol Mhuaidh tigherna Fer c-Ceall & Cheneóil Fhiachach do mharbhadh i n-gemhel la Murchadh Ua Maoilechlainn
Muirchertach Ua Maol Muaidh tigherna ele Fear c-Ceall do losccadh d'Fearaibh Ceall .i. do Uibh Luanaimh i tempall Raithne
Ua Cadhla .i. Aodh tigherna Conmhaicne Mara do mharbhadh lá Donnchadh mac Taidhg dia mhuinntir féin
Dondchaidh mac Taidhg h-Uí Maol Ruanaidh do dhalladh lá Toirrdhealbhach Ua c-Concobhair
Ferghal mac Raghnaill mic Muiredhaigh taoiseach Muintire h-Eolais do mharbhadh la Tighernan Ua Ruairc ar chomairce Ua m-Briúin & Fer m-Breifne ettir laech & cleirech mionn & fethal
Cland Cárthaigh do ionnarbadh a Mumhain lá Síol m-Briain
Síth m-bliadhna do dhénamh ittir Feraibh Mumhan & Laighniu lá comharba Phattraicc & la Bachaill Iosa
Maol Brighde Ua Brolcháin epscop Arda Macha & cend crábhaidh tuaisceirt Ereann saoi ar eccna ar chennsa & ar ailghine d'écc iar n-deigh-phennainn Ianuarií
Niall mac Aodha mic Maoil Íosa comhorba Pháttraicc frí ré d'écc iar n-aithrighe dhíochra
Annal Aois Críost míle céd ceathracha
Eochaidh Ua Ceallaigh aird-chenn Fer Midhe suí--espucc na h-Ereann uile d'écc ina shendataidh i n-Dearmhaigh Coluim Chille
Domhnall Ua Sealbhaigh airchinneach Corcaighe tuir ordain & aireachais Mumhan d'ég
Comharba Pattraicc for cuairt Connacht ina cédna fecht co t-tug a oigh-reir & ro dilsighíd a c-cealla for a comus ó Thoirrdhealbhach O Conchobhair & ó mhaithibh Connacht co f-fárccaibh comharba Pháttraig cona shamhad bennachtain forsan righ & for mhaithibh Chonnacht
Cliath-dhroichet do dhénamh la Toirrdhealbhach Ua Conchobhair dar Ath Liag & a fhoslongport i Maigh Teathbha oc coimhéd Conmhaicne
Táinic iaramh Murchadh Ua Maoileachlainn co sochraide Fer Midhe & Teathbha & Tighernán Ua Ruairc co sochraide Fer m-Breifne do saighidh longphort Connacht & Conmhaicne
Fágbhait-sein a longphort leó
Loiscter é lásan lucht andeas & marbhaid Raghnall mac mic Duibh Dhara toiseach Muintire h-Eolais co sochaidhibh iomdhaibh
Comdhál oc Ath Luain lá Murchadh Ua Maoileachlainn & lá Toirrdhealbhach Ua c-Conchobhair & do-ronsat comhluighe & comhosadh & sccarsatt fó shídh
Cliath-dhroichet oile la Toirrdhealbhach dar Ath Luain co ro fhásaigh Iarthar Midhe
Cú Uladh Ua Caindelbháin tigherna Laoghaire & Flaithbhertach Ua Cathasaigh tigherna na Saithne & Domhnall a bhrathair do erghabhail la Murchadh Ua Maoileachlainn ina n-éccóraigh fein
Tighernán Ua Ruairc do athcur a flaithes Ua m-Briuin lá h-Uíbh Briúin feissin & a c-cendus do ghabháil dorídhise dhó
Creach lá Toirrdhealbhach Ua c-Conchobhair co ro oircc Muintir Maoil t-Sionda
Tugsat Fir Tethbha fuabhairt bhíodhbhadh for a shlógh-somh & ro chuirset ár forra im Muiredhach mac mic Muireadhaigh Uí Fhionnachta toiseach Cloinne Murchadha & im mac mic Aodha mic Ruaidhri
Maidhm for Ghallaibh Atha Cliath ria n-Gallaibh Puirt Láirge dú i t-torchair mac Mic Tormair
Annal Aois Críost míle céd ceathrachat a h-aon
Domhnall Ua Coinfhiacla tigherna Teathbha d'écc i c-Cluain Eraird iar b-pennainn
Aodh Ua Longán maor Mumhan d'écc
Comharba Ciaráin do orgain lá Síol n-Anmchadha & la Conchabhar mac Mic Cochláin i c-Cluain Fionnlocha
An creach-sin do aisecc fo chédóir lá Conchobhar mac Toirrdhealbhaigh Uí Conchobhair
Diarmaid Mac Murchadha rí Laighen do dhénamh feille for mhaithibh Laighen .i. for Domhnall tigherna Ua f-Faoláin & ríogh-dhamhna Laighen & for Ua t-Tuathail .i. Murchadh & a marbhadh lais diblínibh & Muirchertach Mac Giolla Mo Cholmóg tigherna Fer g-Cualann do dhalladh lais bheós
Enerte mór i Laighnibh don ghníomh-sin uair ro marbhadh & ro dalladh seacht f-fir dhécc do saor-chlandaibh Laighen co sochaidhibh oile immaille friu an tan-sin
Donnchadh mac Guill Gaibhle .i. Ua Conchobhair Failge do mharbhadh do Uibh Failge feissin .i. do Cloinn Mhaoil Ughra
Domhnall Ua Loingsigh tigherna Dal Araidhe do mharbhadh do Crotraighibh
Giolla na Naomh Ua Ferghaile toiseach Muintire h-Anghaile fer ard-raith Ereann d'ég iar c-cian-aois & a adhnacal a n-Inis Clothrann
Slóighedh lá Conchobhar Ua m-Briain co h-Ath Cliath co t-tugsat Goill a ríghe dhó
Marbh drong dia mhuinntir ag sódh anoir iar n-ithe an ghráin ghlais dóibh i n-araile locc i l-Laighis
Mor-shluaighedh lá Síol m-Briain lá Conchobhar h-Ua Conchobhar lá Toirrdhealbhach lá Tadhg & lá Conchobhar mac Domhnaill dar Iarthar Connacht co rugsat il-mhíle bó & dán ro oirccett & ro indirset & ro mhúrsat Dún n-Gaillmhe don turas-sin
Creach lásan lucht chédna i n-Uibh Ceinnselaigh co ruachttatar Loch Garman
Creach lá Diarmaid Mac Murchadha i l-Laighis & maidhm ria Laighis fair-siumh iar t-tabhairt mhóir-creiche uaidhibh
Ulltaigh Laighen uile do thocht dia t-tíribh féisin .i. i n-Ulltoibh & bá comarda díoghla són i l-Laighnibh
Comhdhál shíodha oc Uisneach etir Toirrdhealbhach Ua Conchobhair rí Connacht & Murchadh Ua Maoileachlainn rí Temhrach
Tug Ua Maoileachlainn a bhraighde do Thoirrdhealbhach tar cenn Midhe & Teathbha braighde Fer m-Breifne bheós do thabhairt lá Toirrdhealbhach don chur-sin
Conchobhar mac mic Donnchaidh Uí Maoileachlainn do mharbhadh i n-geimhel lá Murchadh Ua Maoilechlainn
Do-róine Dia miorbhal ar Murchadh ina chionaidh .i. Art a mhac do éccadh a c-cionn coigdhisi
Adhbhar rígh Ereann in t-Art isin
Domhnall mac Ruaidhri Uí Mhaoil Mhuaidh tighearna Fear g-Ceall do mharbhadh la Muintir Luainimh i r-Rathain h-Ui Suanaigh
Creach-shluaighedh lá Toirrdhealbhach Ua Conchobhair i f-Fothartaibh Airbhreach & ro oircc dream d'Feraibh Midhe & d'Fhothartaibh & regles h-Uí Dhúnáin
Annal Aois Críost míle céd cethracha a dó
h-Ua Rebecáin abb Liss Móir Mo Chúda do mharbhadh la Tadhg Ua Ceinnéidigh
Cathasach Ua Cir Caerech fear leighinn Arda Macha sagart eccnaidhe aosda ba foirgthe do Ghaoidhealaibh do écc
Ceall Dá Lua Eanach Dúin & Teach Mo Chua do losccadh
Conchobhar mac Diarmada h-I Bhriain airdrí dá chóigeadh Mumhan tuir ghaiscidh & engnamha Leithe Mogha d'écc i c-Cill Da Lua iar m-buaidh aithrighe & airdríghe Mumhan uile do ghabháil do Thoirrdhealbhach Ua m-Briain fo chédóir dia éis
Donnchadh mac Meic Carthaigh do thecht i n-Désibh Mumhan & drem do mharbhadh dhó & araill dia mhuinntir-siomh do thuitim & Donnchadh budhéin do ghabháil lásná Déisib & a thabhairt iarsin do Thoirrdhealbhach Ua Briain
Conchobhor mac Domhnaill Uí Bhriain do ionnarbadh do Thoirrdealbach Ua Briain rí Mumhan & teacht do for coccadh h-i c-Connachtaibh
Maidhm re mac Neill mic Meic Lochlainn tigherna Cenel Eoghain for Feraibh Droma & ro crechtnaigheadh-somh fén co mór i frithghuin an madhma h-i shin
Slóigheadh lá Toirrdhealbhach Ua Conchobhair lá rígh Connacht co f-Feraibh Mídhe & Bréifne & co Laighnibh leis do thecht isin Mumhain acht ro iompaidhset gan bú gan gialla cenmotha braighde Laighen iar síredh Osraighe & Laoighisi & iar milleadh neith dia n-arbhannaibh
Móir-chreach lá Toirrdhealbhach Ua m-Briain lá righ Mumhan i Laighnib & ro oircc Uí Muiredhaigh & araill do Uibh Ceinnselaigh & do-bert buar dírímhe lais
Donnchadh Ua Conchobhair tigherna Ciarraighe Luachra do mharbhadh lá tigherna Ua c-Caissin .i. Cú Mara Becc
Mac Meic Con Roí tigherna Dealbhna Thire Dá Locha do mharbhadh
Mac Ferghail Ui Mhaoil Mhuaidh tigherna Fer c-Ceall do mharbhadh do mac Ruaidhri Uí Mhaoil Mhuaidh i n-Daurmaigh Colaim Chille
Mac Mic Ottir .i. Ottir do lucht Insi Gall do gabháil chennais & forlamhais Atha Cliath
Mathghamain mac Floinn Ui Fhollamain tigherna Críche na c-Cédach do thuitim lá a dhias derbhrathar fein i bh-feill & a meabhail
Crech lá Conchobhar mac Toirrdhealbhaigh & lá h-Uibh Maine ar Cenel Forggo co t-tucsat buar dhírímhe
Aois Críost míle ced ceatrachat a trí
Mac Raith Ua Fuilleacháin epscop & ógh
Mac Raith Ua Fídan cend Insi Locha Cre
Giolla Criost mac An Becanaigh airchindech Droma Móir d'écc
Giolla Aonghusa Ua Clumháin ollamh Connacht i b-filidheacht d'écc
Cluain Earaird do losccadh ass an rainn as mo im Less an Memra
Ceanannas Ath Truim Domhnach Sechnaill & Ceall Dara do loscadh
Corcach do losccadh fo dhí
Muirchertach mac Domhnaill Uí Mhaoileachlainn ríogh-dhamhna Teamhrach & Iarthair Mídhe frí ré & Donnchadh Ua Con Chenainn d'écc
Móir-chreach lá Cenél n-Eoghain h-í Fernmhaigh dia ro loitset an tír go mór etir bhú & arbhar
Do-rochair din Art Ua Ruairc leo don chur-sin
Ríghe Chenél Eoghain do ghabháil do Ua n-Gairmleadhaigh .i. do Dhomhnall iar n-ionnarbadh Muirchertaigh mic Néill Mhec Lachlainn do Chenel Eoghain feisin & do Domhnall rémhraite
Aodh mac Muirchertagh Uí Dhúbhda tigherna Ua Fiachrach an Tuaisceirt & h-Ua n-Amhalghadha d'ég
A mhac féin .i. Ruaidhri do erghabháil lá Toirrdhealbhach Ua Conchobhair tar sárughadh laech & cléireach mind & comairgeadh
It iat na comairgea Muiredhach Ua Dubhthaigh go c-cléirchibh & laochaibh Connacht Tadhg Ua Briain tigherna Tuadhmhumhan Tighernan Ua Ruairc tigherna Breifne & Murchadh mac Giolla na Naomh I Ferghail tigerna Muintire h-Anghaile
Ro throisccset tra cléirigh Connacht im Muiredhach Ua n-Dubdhaigh occ Raith Brenainn imo c-comairge & ní thuccadh dhóibh
Murchadh Ua Maoileachlainn rí Mídhe cona forthuathaibh
do erghabháil lá Toirrdhealbhach Ua c-Conchobhair la rígh Connacht for snádhadh mind & comhairgedh Erenn
At iat-sidhe .i. altóir Ciarain cona miondaibh scrin Ciaráin An Ór-eineach An Matha Mór an t-abb & an prióir & dias as gach druing don eaglaiss Muiredhach Ua Dubhtaigh an t-áird-epscop tigherna Connacht & a taoisigh comharba Pháttraicc & Bachall Iosa comharba Feichin & Clocc Feichin & Bóbán Caoimhghin
Ro báttar tra sin uile eittir Toirrdhealbhach & Murchadh gan fhéill gan meabhail gan trégadh neich díobh dia aroile gan dalladh gan erghabháil gan timdhibhe críche na ferainn for Murchadh gomadh fiadhnach lasna comairgibh a chion & co f-foccarthaoi slán é d'ionchaibh a chomairgedh
Acht nama ní frith cion follus cuicce cia ro gabhadh & ro leicceadh ass i c-cinn mhís iarsin d'ionchaibh a chomairgedh & ro h-idhnaicedh eissuimh lá a chomhairgibh isin Mumhain & do-radadh ríghe Mídhe lá Toirrdhealbhach dia mhac feissin do Chonchobhar
As amhlaidh-so for-caomhnaccair an earghabháil ishin .i. slóicchedh do dhénamh lá Toirrdhealbhach amhail budh do thecht isin Mumhan Connachtaigh Conmhaicni & Uí Briúin do thionól go h-aon-mhaighin & Ua Maoileachlainn do ghabháil & a bhreith go Dún Mór & braighde Midhe archena amhail remh-ebartmar acht chena ní ro milleadh a bheg isin Midhe dhe-sin
Crech la h-Elibh i Feraibh Ceall dar broind mionn & comairgeadh
Sloighedh lá Toirrdhealbhach Ua m-Briain co b-Feraibh Mumhan h-i c-Connactaibh gur thescsat an Ruaidh-bheithigh & gur scaoilset a caisiol & ro shoidhsed iarsin gan creich gan ghiallna
Annal Aois Críost míle céd ceathracha a cethair
Giolla Phattraicc mac Conghail saoi eaccna na n-Gaoidheal fear leighind Cluana Eraird & a sacard
Flandagan Innsi Faithlenn anmchara toghaidhe d'ég
Cenannas do losccadh fo thrí ar bhliadhain-si
Donnchadh mac meic Carthaigh áird-ríoghdhamhna Mumhan do écc i n-geimheal ag Toirrdhealbhach Ua m-Briain occ ri Muman
Teidhm treaghaitt i Mumhain & h-i c-Connachtaibh dia n-erbhail Brian mac Toirdhealbhaig mic Diarmada Uí Bhriain
Tadhg mac Toirrdhealbhaigh Uí Conchobhair & sochaidhe oile do Chonnachtaibh do écc don treghaid cédna
Conchobhar mac Toirrdhealbhaigh Uí Conchobhair aird-riogh-dhamhna Ereann & rí Mídhe frí ré leth-bhliadhna do mharbhadh ag Bealach Mhuine na Siridhe la h-Ua n-Dublaich tigherna Fer Tulach uair ba rí eachtair-cheneóil lais a bheith-siomh i ríghe uas Fearaibh Midhe
Toirrdhealbhach do thabhairt Iarthair Midhe do Dhonnchadh mac Muirchertaigh Ui Mhaoilechlainn & Airther Midhe do chomhrainn etir Tighernán Ua Ruairc tigherna Breifne & Diarmaid Mac Murchadha rí Laighen & a m-beith for a c-comairccibh samhlaidh ó Chonnachtaibh
Ruaidhri Ua Conchobhair mac Toirrdhealbhaigh do légean a geimheal dia a athair do shnádhadh na c-cléreach
Comhdhál shíodha eitir Toirrdhealbhach Ua c-Concobhair & Toirrdhealbhach Ua Briain ócc Tír Dá Ghlas co maithibh Mumhan & Connacht laochaibh cleirchibh
Do-rónadh iaramh a sídhughadh amhail ro naidhmset na cléirigh etorra
Slóighedh lá Toirrdhealbhach Ua c-Conchobhair i Midhe d'órdughadh a rígh
Tug ó Loch Ainind sair do Murchadh Ua Maoileachlainn & ó Loch Ainind siar do mac Muirchertaigh Uí Mhaoileachlainn
Tugtha dna ceithre céd bó d'Feraibh Mídhe i n-éraic Chonchobhair a meic do Thoirrdealbhach Ua c-Conchobhair
Creach-shluaigheadh lá Toirrdhealbhach Ua m-Briain i Laighnibh co rucc il-mhíle bó & gur chuir ár cenn
Cearbhall Ua Findulláin tigherna Dealbhna Móire d'écc
Domhnall Ua Ceallaigh do mharbhadh la tribh macaibh mic mic Concobhair Uí Cheallaigh .i. Donnchadh Amhlaoibh & Lochlaind & níor bhó cian co t-torcratar sídhe iaramh
Mac Mic Maoláin tigherna Gaileang Breagh do mharbhadh
Cionaedh mac Mic Amhalgadha toiseach Calraighe dho mharbhadh lá Flann Mac Amhalghadha
Donnchadh mac Taidhg Uí Mhaoil Ruanaidh d'écc
Annal Aois Criost míle céd ceathrachat a cúig
Sluaighedach Ua Catháin epscop & ógh do mhuintir Lethghlinne d'écc
Treóit do losccadh lá Donnchadh Ua Cearbhaill for mhuintir Uí Mhaoilechlainn & trí fichit do dhaoinibh do mharbhadh innte
Cluain Fiachna do losccadh
Tene aoil do dhénamh lá Giolla Mac Liag comharba Pattraicc & la samhadh Pháttraicc airchena a m-bai traiccheadh for ceach leth ar bhelaibh Eamhna Macha
Maidhm ria c-Cenél Conaill & ria mac Néill Uí Lochlainn for Domhnall Ua n-Gairmleadhaigh & for Cenél n-Eoghain .i. for an lucht ó Shléibh fo thuaith airm i t-torcrattar sochaidhe
Sluaigheadh lá Cenél c-Conaill h-í foirithin mic Néill Mec Lochlainn doridhisi & dna lá Donnchadh Ua Cerbhaill co n-Airghiallaibh & ro ionnarbsat Domhnall Ua Gairmleadhaigh as a fhlaithes & ro fhágaibhset mac Néill ina ionadh
Tighernan Ua Ruairc tigherna Breifne do iompudh for Chonnachtaibh
Creach la Tighernan isin c-Corann
Crech la Toirrdhealbhach Ua Concobhair i Muigh Luighne for Feraibh Breifne co t-tuccsat il-mhíle bó
Slóigheadh lá Toirrdhealbhach Ua m-Briain lá righ Mumhan co Leitir Cranncha h-i Sleibh Bladhma do theacht i c-coinne Uí Ruairc h-í Midhe
Foslongphort Toirrdhealbhaigh Uí Chonchobhair isin Rubhann & a mhac Domhnall Midheach & Maol Sechlainn mac Murchadha Uí Mhaoileachlainn & Conchobhar mac Domhnaill Uí Bhriain & Diarmaid mac Corbmaic Mec Cárthaigh co slochcaibh iomdhaibh ina fhairradh occ coimhett Fer c-Ceall ar ná tístaís Muimhnigh inntibh
Do-dheachatar Muimhnigh andeas lá n-ann do fhobairt na c-coillteadh conus-tarla an lucht n-aile ina c-cenn & ro lásat a n-ár
Im-shoiset Muimhnigh iarsin dia t-tigh gan creich gan gialla gan sídh gan osadh
Aedh mac mic Taidhg Uí Chuinn toiseach Mhuintire Giollcán do thuitim lá drem do Mhuintir Ghillcán & lá Fearaibh Teathbha
Maidhm Dúine Dubháin i n-Dealbhna ria Maol Sechlainn mac Murchadha Uí Mhaoileachlainn & ria c-Cairpribh for Feraibh Breifne airm i t-torcrattar trí chéd dia n-ógbhaidh im Uibh Connachtaigh im Uibh Cathluain & im Uibh Cubhráin
Coccadh mór isin m-bliadhain-si co m-boí Ere ina fód crithaigh
Crech lá Murchadh Ua Maoilechlainn h-i Fernmhaigh & do-bert ile bó & ro mharbh daoini iomdha
Crech la Tighernán Ua Ruairc i Muigh Luirg
Creach oile bheós lá Murchadh Ua Maoilechlainn i n-Airghiallaibh co t-tard bú a Cuailnge
Fir Mumhan do thocht slóighedh i c-Connachtaibh & rugsat Ua Ceallaigh .i. Tadhg mac Conchobhair tigherna Ua Maine leó & ro mharbhsat Ruaidhri Ua Flaithbheartaigh
Creach lá Cairpri Ua Ciardha i n-Uibh Briúin
Ró loiscset daingen Bona Cuilinn & ro brisit tri h-ethra móra leó & tucsat bú iomdha
Crech-shluaighedh lá Murchadh Ua Maoilechlainn i t-Tír Briúin & bá don chur-sin do-rochair Maoilechlainn mac Domhnaill Shúgaigh mac Cochaill Flich mic Senáin lá h-Uibh Briúin co sochaidhibh oile
Fionn Ua Cearbhaill tanaisi Ele do mharbhadh
Ammus do thabhairt lá h-Uibh Briúin & lá dréim do Chonnachtaibh ar chobhlach Síl Muireadhaigh & na t-Tuath & Murchadh Ua Maoil Bhrénainn taoseach Cloinne Conchobhair do mharbhadh ann & Donn Ua Mannacháin tigherna Ua m-Briúin na Sionna Annal Aois Críost mile céd ceathrachat a sé
Corbmac Ua Cathasaicch airdeaspucc Laighean d'écc
Fochard Muirtheimhne do uile-losccadh arfor Ghallaibh Atha Cliath ria n-Airther Midhe maighin i t-torcratar dá chéd im Raghnall mac Torcaill .i. mórmhaor Atha Cliath & im Iufraigh & sochaidhe oile dia maithibh
Ceallach Ua Ceallaigh tigherna Fer m-Bregh do mharbhadh lá Flaithbheartach Ua Cathasaigh & la Gallaibh
Creach la Tighernan Ua Ruairc dar Magh n-Aoi co Loch Long & co Dún Iomghain
Ro mhill & ro loiscc ceithri longa & ro mharbh mac Uí Mhaoilechlainn baí oca n-anacal & sochaidhe oile
Ro gonadh ann dna Giolla Brighde mac Duibh Dara taoiseach Mhuintire h-Eólais gur bhó marbh as a h-aithle oca tigh iar n-argain Chluana Coirpthe dho roimhe-sin
Giolla Pháttraicc mac mic Donnchadha tigherna Osraighe do mharbhadh do Uibh Braonáin i fiull ar lár Cille Caindigh
Creach-shluaigheadh lá Toirrdhealbhach Ua m-Briain i Laighnibh
Ro airccset Ui Failghe & rugsat braitt iomdha leó
Eccneach mac Amhlaoibh Uí Chaomháin do mharbhadh lá Donnchadh Ua Cearbhaill
Athach gaoithe móire do thiachtain an treas lá do December cor ro lá fíodh-ár mór fo Erinn
Ro trasccair sescca crann i n-Doire Cholaim Chille ro mharbh & ro mhudaidh daoine iomdha isin Ro mharbh bheós daoine oile i c-Cill Shleibhe
Domhnall Ua Braoin tigherna Breaghmaine do écc
Ceallach Ua Ceallaigh tigherna Breagh do mharbhadh lá Flaithbhertach Ua Cathasaigh & lá Gallaibh Atha Cliath
Giolla na Naomh mac mic Con Meadha do thuitim lá a derbhrathair féin .i. lá Domhnall & Cú Meadha a mhac do écc
Annal Aois Críost mile céd ceathrachat a seacht
An t-epscop Ua Meanngoran d'écc
Muiredhach Ua Flannaccáin saccard toghaidhe d'écc iar b-pendainn dhíochra
Giolla Ailbhe mac mic Floinn
Cuillén mac fer leighinn Imleacha Iubhair
Fiachra mac Muireadhaigh airchindeach Lughmhaidh frí ré do écc
Ross Cré & Oentrobh do losccadh
Caor theinedh do theacht an bhliadhain-si for chloicthech Doimh Liag Cianain co ro thrasgair a bendchobhar de
Duarcán Ua h-Eaghra do thuitim lá h-Ua n-Gadhra i meabhail
Creach lá Coin Uladh mac Duinn Shléibhi lá righ n-Uladh i Fernmaighe & ro airg ermor Cluaine Mail Duibh
Slóighedh lá Muirchertach mac Néill Uí Lochlainn & lá Cenél n-Eoghain & lá Donnchadh Ua Cerbhaill go n-Airghiallaibh i n-Ultaibh
Batar Ulaidh i l-longport ara g-cind ar bhrú Uchdearc
Fágbhaitt Ulaidh an longport lá Cenel n-Eóghain & lá h-Airghiallaibh
Lottar ina n-diaidh co riachtattar tráigh Dúin Droma h-i l-Leith Chathail
Do-bertsat Ulaidh deabhaidh dóibh and sin lá fhéile Póil & Petair & meabaidh for Ultoibh dú in ro marbhait sochaidhe mhór dhíbh im Archoin Ua Flathraoi tigherna Lethe Cathail
Indrit & loiscit na sluaigh iar sin Leith Cathail uile & do-ratsat gialla leó ó Ultaibh
Tadhg Ua Briain do léigean as a gheimheal ar impidhe epscop Ereann im comarba Phattraicc Mael M'Aedhócc Ua Morghair im Muireadhach Ua n-Dubhthaigh & im Domhnall Ua Longargáin uair bá for a chomairge ro gabhadh
Meass mór fo Erinn an bhliadhain-si
Giolla Mo Choindi Ua Cathail tigherna Ua f-Fiachrach Aidhne do mharbhadh do mhac mic Domhnaill Ui Chonchobhair
Maidhm Atha Luain for Dhomhnall mac Toirrdhealbhaigh Uí Chonchobhair & for Uibh Maine ria f-Feraibh Teathbha dú i n-dorchair mac mic Amhalgadha Uí Fhlainn go sochaidhibh oile
Annal Aois Críost míle ceathrachat a h-ocht
Teampall Cnuic na Sengán do fhorbhadh lasan epscop O Caollaidhe & lá Donnchadh Ua c-Cearbhaill & a choisreccadh lá h-Ua Morgair comharba Pháttraicc & neimheadh .i. talamh ecclusda do órdughadh dhó i Lughmhadh
Senadh do thionól occ Inis Pattraicc lá Mael M'Aedhog comharba Phatraic ba h-é a líon coicc epscopu décc co n-díbh cédaibh saccard do erail riaghla & shoibhés for chach etir thuaith & eglais & dna Maol M'Aedhócc Ua Morghair do dhol don dara fecht do accallaimh comharba Phetair do Róimh a comhairle an t-senaidh
Malachias .i. Maol M'Aedhócc Ua Morghair airdepscop cathaoire Padraicc aird-cenn iarthair Eorpa legaite comharba Petair aoin-cheand ro riaraighset Gaoidhil & Goill ard-shaoi i n-eaccna & a c-crábhadh lochrann solusta no shoillsighedh tuatha & eccalsa tria forcheatal & chaoin-gníomha aoghaire tairisi na h-eccailsi co coitcend iar n-oirdneadh do epscop & sacart & aos gacha graidh archena iar c-coisreagadh teampall & relgheadh n-iomdha iar n-dénamh gacha lubhra ecclastacdha sechnón Ereann iar t-tíodhnacal seód & bídh do thrénaibh & thruaghaibh iar f-fothughadh ceall & mainistreach ar as leisiomh ro h-athnuadhaighthe i n-Erinn iar n-a f-failliughadh ó chéin mháir gach eglais ro lécthi i faill & i n-éislis iar b-fhághbhail gach riaghla & gach soibhésa i n-eaglaisibh Ereann archena isin dara fecht a leccaidechta iar m-beith ceithre bliadhna décc ina priomhaidh & iarsan ceathramhadh bliadhain caeccat a aoisi ro fhaidh a spirat dochum nimhe an dara lá do Nouember & as ann cheleabraitt an eglais lith & sollamhain Naomh Malachias ar an tres lá arna claochlúdh lasna sruithibh ó lá fhéle na marbh ar an lá 'na dhiaidh ar combadh usaide a erdach & a onóir & ro h-adhnacht i mainistir S Bernard h-i c-Clairualis h-í f-Francoibh go n-onóir & co n-airmhittin
Ua Duibhín epscop Chille Dara
An t-epscop Ua Naidhenán
Ceallach Ua Domhnacháin uasal-chend Cille Beneoin
Maol Chiaráin Mac Mengain uasal-shaccart réglesa Suidhe Coluim Chille h-i c-Cenandus iar m-buaidh martra & aithrighe do écc
Cluain Earaird Land Leire & Lughmhadh do losccadh
Sluaighedh la Muirchertach mac Neill Ui Lochlainn & lá Cenél n-Eoghain & la Donnchadh Ua Cerbhaill co n-Airghiallaibh i n-Ultaibh co t-tuccsat gialla Uladh im mac righ Uladh leó & ro fhagaibhset cethrar tighernadh for Ultoibh don chur-sin
Ulaidh & Airghialla do iompódh for Mag Lachlainn & for Cenel n-Eoghain iar sin
Sloighedh ele dan la Muirchertach Ua Lachlainn & lá Cenel n-Eoghain tar Tuaim i n-Ultaibh co ro iondarbsat Cu Uladh Ua Duinn Slébhe a h-Ultaibh & co t-tardsat Donnchadh ina ionadh & co n-deachattar don chur-sin i Machaire Conaill co ro loisccset an machaire acht na cealla namá ro anacht comharba Pháttraicc
Slóighedh dna lá Tighernán Ua Ruairc & lá Donnchadh Ua c-Cearbhaill i n-Ulltaibh co Craibh Telcha co ro creachsat an tír & co f-farccaibhsiot Cú Uladh ina righe doridhise
Acht chena ro díochuiredh fó chédóir o Ulltaibh budhdéin
Comhdhal lá h-Ua Lochlainn co maithibh Cenél Eoghain & lá h-Ua c-Cearbhaill co maithibh Airghiall & co maithibh Uladh imo t-tighernadaibh i n-Ard Macha co n-dernsat ogh-sídh fo Bachaill Iosa h-i f-fiadhnaisi comharba Pattraicc & a shamhtha & ro fhagaibhsiot gialla acc Ua Lochlainn
Braighde Ceneoil c-Conaill dan lá h-Ua Lochlainn
Ua Gairmledhaigh .i. Domhnall tigherna Chenel Eoghain re h-eadh d'ionnarbadh i c-Connachtaibh la h-Ua Lochlainn
Sitriog Ua Braonáin tigherna Breghmaine do mharbhadh lá a bhraithribh feissin
Comhdhal etir Thoirrdhealbhach Ua c-Conchobhair & Tighernan Ua Ruairc ag Snámh Rathaind & ro loit an t-aith-clerech mac Con Chairne Ui Fherghail Tighernán Ua Ruairc ag dol chum na coinne
Móir-chreach lá Toirrdhealbhach Ua c-Conchobhair for Fhearaibh Teathbha co rugsat Fir Theathbha fair occ Ath Luain go ro iompo friú co t-tug a n-ár
Annal Aois Críost mile ced ceathracha a naoi
Giolla na Naomh Ua Muirchertaigh uasal-epscop deisceirt Ereann senoir ogh eccnaidhe cráibhdheach
Muircertach Ua Maol Moicheirghe uasal-epscop Ua m-Briúin Breifne senoir uasal
an t-espug Ua Gormghaile senoir uasal cráibhdhech d'écc iar b-pendainn & iar n-aithrighe dhíochra
Mac Raith clérech aeghedhcair airmhidneach do mhuinntir Arda Macha d'écc
Leath Doimh Liag Chianáin d'orccain lá Gallaibh Atha Cliath & lá Diarmait Mac Murchadha co l-Laighnibh & ro mharbhsat Diarmait mac Maghnasa Uí Lochlainn tanaissi Oiligh ro bhaí acc díoghail na h-oirgne & tugadh a chorp co h-Ard Macha & ro h-adhnaicedh ann
Doire Cholaim Chille do losccadh & Inis Mic n-Dairen cona teampal
Laoighsech Ua Mordha tigherna Laoighisi & na c-Comann d'écc iar n-aithrighe
Cú Uladh .i. mac Conchobhair do thocht i nd-Ulltoibh doridhisi co ro ionnarb Donnchadh a flaithius Uladh iar n-uachtar & tug Ua Mathghamna iaramh & da mac Aoda mic Duinn Sléibhe Donnchadh & Murchadh amus longpuirt fair-siomh go raeimhidh ria c-Coin Uladh forra & ro marbhadh Murchadh lais
Slóighedh lá Cenél n-Eoghain co Magh an Chairn d'ionnarbadh Chonchobhair co ro thairmiscc Ua Cerbhaill impú uair do-rad a mhac fein dóibh tar cenn Uladh
Slóighedh ele lá mac Néill h-Uí Lochlainn co t-tuaiscert Ereann uime .i. Cenel Conaill Cenel Eoghain & Airghialla i n-Ulltoibh
Ro airccset Uladh iar n-uachtar uile otá cuan Snámha Aighneach co Droichet na Feirtsi
Do-dheachattar foireann díbh for innsibh Locha Cuan
Ro airgseat dan Inis Cumhscraidh Lethghlais Ceall Aedhain Magh Bile Bendchor & uile chealla an tíre archena cénmotha Dún & Sabhall
Tainic iar t-tain h-Ua Duind Slébhe i t-taigh h-Ui Lachlainn co t-tucc a mac fein i n-giallna dho & an ro chuinnigh do ghiallaibh archena
Iompoid iarsin for c-cula dia t-tighibh co m-boraimhe dírímhe & co m-braitt iomdha
Creach lá Donnchadh Ua g-Cearbhaill & lá Coin Uladh Ua n-Duinn Sléibhe i m-Breghaibh co t-tugsat gabhála iomdha
Tangatar iarsin Fir Bregh ina n-iarmhóireacht & ro airccsett leth Termainn Feichin & rugsatt ní do chrodh na manach
Rígh-therus lá mac Néill Uí Lochlainn co marc-shluagh Chenél Eocchain co Lughmhadh co t-táinic Tighernán Ua Ruairc ina theach & ro fhág braighde aige
Lóttar as-sidhe Ua Lachlainn & Ua Cearbhaill co h-Ath Cliath
Táinic Diarmaid Mac Murchadha rí Laighen ina thech & do-roine Ua Lachlainn ógh-shídh etir Ghallaibh & Ghaoidhelaibh
Sluaighedh lá Toirrdhealbhach Ua m-Briain & la Feraibh Mumhan i c-Connachtaibh co riachtattar Magh Ua m-Briúin
Rugsatt boraimhe mhór & ro mhúrsat Dún n-Gaillmhe & ro báidhedh Ua Lochlainn tigherna Corco Mo Dhruadh isin n-Gaillimh
Ceallachán mac mic Cárthaigh do écc
Annal Aois Críost mile céd caecca
Muireadhach Ua Dubhthaich airdeaspucc Connacht aird-shenóir Ereann uile i n-egna i n-óighe i t-tiodhnacal seótt & bídh d'écc i c-Cunga an seiseadh décc do mhí Maí i f-féil Naemh Brenainn iarsan c-coicceadh bliadhain seacht moghat a aeisi
Maol Iosa Ua Branain airchinneach Doiri Choluim Chille cenn sonasa & sobharthain tuaisceirt Ereann d'écc
Ua Follamhain comharba Findéin Cluana h-Eraird d'écc i c-Cenandus
Cailleach Cille Slebhe senóir cráibhdhech toghaidhe d'écc iar n-degh aithrighe iar g-cian-aois
An leth tuaiscertach do Triun Mhór Arda Macha do losccadh aidhche fhéile Cianáin
Ceanandas Sord & Ceall Mhór Ua Nialláin cona dertaigh do losccadh
comharba Phadraicc & samhadh Pháttraicc for c-cuairt i t-Tír n-Eóghain co t-tuccsatt a láin réir do bhuaibh .i. bó gacha tighe biataigh & saertoigh each gacha toisigh & fiche bó ón rígh féin
Cuairt Cenél Eóghain do dhénamh lá comharba Colaim Chille lá Flaithbheartach Ua Brolcháin & do-bhert each gacha toisigh & bó gacha deisi biatach & bó gacha trír saerthach & bó gacha cethair díomhaoin fiche bó imorro ón righ fein fáil óir i rabhattar cúicc uinge a each & a earradh ó Mhuircertach mac Néill h-Lochlainn ó righ Ereann innsin
Mac mic Domhnaill h-Ui Conchobhair do mharbhadh lá Ruaidhri mac Domhnaill Uí Conchobhair
Murchadh mac Giolla na Naemh Uí Fherghail tuir ordáin & airechais Airthir Connacht d'écc i n-Inis Clothrand
Conchobhar Mac Raghnaill tigherna Muintire h-Eolais do mharbhadh la h-Aodh mac Tighernán Uí Ruairc
Muireadhach Ua Flannagáin taíseach Cloinne Cathail d'ég ina ailithre i c-Cunga
Diarmaid Mac Branáin tigherna Corc' Achlann do dhalladh lá Toirrdhealbhach Ua c-Concobhair
An Giolla Claon Ua Ciardha tigherna Coirpri do mharbhadh do Uibh Faoláin
Ríogh-thurus Muirchertaigh mic Néill Uí Lachlainn co maithibh Tuaisceirt Ereann co h-Inis Mochta a c-comhdháil Uí Chearbhaill & Uí Ruairc
Tugtha géill Connacht dó ó Toirrdhealbhach co n-uige sin gan sluaighedh tria bennachtain Patraicc & comarba Pattraicc cona shamhadh
Ro rann Mídhe don chur-sin h-í t-trí eittir Ua c-Conchobhair Ua Ruairc & Ua Cearbhaill & ro dhíochuirsett Murchadh Ua Maoileachlainn a Mídhe tria esccaoine comharba Phattraicc & a shamhtha
Ua Ceallaigh tigherna Ua Fiachrach Arda Sratha do mharbhadh lá h-Uibh c-Comhaltáin i n-Inis Locha Laeghaire
Ua Canannain cona shlócch do dhol i Feraibh Luirg co t-tugsat bú iomdha leó
Beirit Fir Luirg forra & fágaibhter sochaidhe do mhuinntir Uí Chanannáin cona dhias mac im chethair Ua Mael Gaeithe & im Giolla Martain Uí Canann im Ua f-Fogartaigh & sochaidhe oile dia n-uaislibh
Slóighedh lá Toirrdhealbhach Ua m-Briain co Loch Ua n-Goban i Machaire Gaileng go ro aircc Sláine
Rug Ua Cearbhaill & Ua Ruairc forra co ro marbhsat dream dia mhuinntir im mac I Ifernáin
Slóighedh lá Toirrdhealbhach Ua Conchobhair i Mumhain dar eisi Fear Mumhan & ro aircc Machaire na Mumhan & tug bú iomdha ar a aoi ro fhágaibh dream dia mhuinntir im Ua Rodhuibh
Slóighedh lá Toirrdhealbhach Ua m-Briain co h-Ath Cliath co t-tangattar Goill ina theach & as-sídhe co Commor Mana & Abha & ro loiscc Domhnach Mór Mic Laithbhe
Slóighedh lá Muirchertach mac Néill Uí Lochlainn co c-Cenél n-Eóghain & co n-Ulltoibh i f-fóirithin Uí Cearbhaill & Uí Ruairc co Dun Lochad l-Laeghaire go n-dernsatt Goill síth m-bliadhna etir Leth Cuinn & Leth Mogha
Conghal Ua Braoin Breghmhaine do mharbhadh lá Muintir Cheithernaigh i n-Gardha na Gamhnaighe h-í c-Cluain Mic Nóis
Annal Aois Críost mile céd caocca a h-aén
Ua Maol Foghmhair epscop Ua n-Amhalghadha & Ua f-Fiachrach Muaidhe
Erolbh espucc Luimnigh
Brian Cléireach mac Taidhg Ui Maol Ruanaidh d'écc
Cairdionál comharba Phedair .i. Iohannes Paprion do thiochtain i n-Erinn do erail riaghla & soibhés & do chertughadh cáich ina c-ciontaibh
Ro bhaí dna seachtmhain i t-tigh comharba Phattraicc i n-Ard Macha co f-farccaibh bennachtain
Cuairt Connacht an dara fheacht lá comharba Pattraicc lá Giolla Mac Liagh mac mic Ruaidhri co t-tug a óighreir
Do-rad dna Ua Conchobhair fail fichet uinge d'ór don chur-sin do comharba Pháttraicc
Cuairt Síl Cathasaigh lá Flaithbheartach Ua Brolcháin comharba Cholaim Chille do-bhert each ó gach taoisach & caora o gach n-detach a each & a earradh & fail óir i r-rabhattar dá uinge ón tigherna .i. ó Choin Uladh Ua Laind
Derbforgaill inghen Domhnaill mic Meic Lochlainn ri Ereann ben Toirrdhealbhaigh Uí Conchobhair rígh Connacht máthair Aodha Chathail & Domhnaill d'écc ina h-ailithre i n-Ard Macha
Brian Ua Conchobhair Ciarraighe do mharbhadh lá Ciarraighibh féissin
Conchobhar Ciabhach Ua h-Eaghra tanaisi Luighne do écc
Iss eadh fo dheara a dhol bás fri h-adhart ar a bhith fo chánaibh Chiaráin mic an t-Saoir ar ní dheachaidh nach tigherna do thighernadhaibh Luighne roimhe écc fri h-adhart tré bhreithir Chiaráin
Mac Maol Seachnaill Uí Bhric do mharbhadh la mac Girr na c-Cuinneócc I Bric & a mharbhadh-sídhe fó cédóir la macaibh Donnchadha mic meic Carthaigh
An Giolla Gott Ua Carráin tigherna Ua Mac Caille do marbhadh h-i Cúil Collainge ó Uibh Mic Tíre
Tadhg mac Diarmada Uí Bhriain d'iompúdh for Toirrdhealbhach Ua m-Briain for rígh Mumhan & a aithrighedh dhó & Tadhg do theacht i toigh Thoirrdhealbhaigh Uí Chonchobhair
Slóighedh lá Toirrdhealbhach Ua Conchobhair la rígh Connacht h-i Mumhain go ro ghabh nert Mumhan uile cenmothá Iarmhumha i m-boí Toirrdhealbhach & nert Desmumhan do ghabháil do mhac Corbmaic mic meic Carthaigh tria comfhurtacht Connacht
Slóighedh oile bheós lá Toirrdhealbhach Ua Conchobhair i Mumhain & do-dhechaidh Diarmaid Mac Murchadha rí Laighen do Laighnibh 'na choinne
Ro indirset Mumhain reampa co rangattar Móin Móir
Lóttar Dal c-Cais & Iarmhumha & Síol m-Briain im Toirrdhealbhach Ua m-Briain rí Mumhan for creich i n-Desmumhain occ soadh dóibh andes dos-rala i c-cenn Connacht Laighin & Fher Mhidhe
Ferthar cath etorra & sraointer for Fearaibh Mumhan & ro ládh a n-ár
Secht míle tra iss edh torchair d'Feraibh Mumhan isin cath-sin Móna Móire im Muirchertach mac Conchobhair Ui Bhriain tigherna Tuadhmhumhan & riogh-dhamhna Mumhan & im Lughaidh mac Domhnaill I Briain im Aneslis h-Ua n-Grada im tigherna Ua c-Caisin im Flaithbhertach Ua n-Deadhadh im macaibh tighernadh & toiseach & deagh-dhaoine archena
Ard-neart Mumhan do ghabháil do Thoirdhealbhach Ua Conchobhair don chur-sin occus Toirrdhealbhach Ua Briain d'ionnarbhadh
Sliocht Lebair Leacain
Atiad na maithe torcrattar i suidhe:
Muirchertach mac Conchobhair Ui Bhriain tigherna Tuadhmhumhan an dara fear as fearr baí do Dhál c-Cais Lughaidh mac Domhnaill Uí Briain dá Ua Cinnéidigh ochtar do Uibh Deadhaidh im Flaithbhertach Ua n-Deadhaidh naonmhar do Uibh Sencháin cóiger do Uibh Cuinn & cóiger do Uibh Grada im Aineislis Ua n-Grada & cethrar ar fichit do Uibh Ogain & cethrar do Uibh Aichir & mac mic Eachach Ui Loingsigh cethrar do Uibh Néill Buidhe & cúiger d'Uibh Echtigern co sochaidhibh do dagh-dhaoinibh cénmothát co na terna acht aon-chath esbadhach do na tríbh cathaibh tangattar an dú sin
Torcrattar i b-friothghuin an catha-sin Tadhg mac An Liathanaigh Ui Conchobhair Muirchertach Ua Cathaláin taoisech Cloinne Fogartaigh & Aedh mac Maoil Ruanaidh Uí Follamhain taoiseach Cloinne h-Uattach & cethrar do Luighnibh co sochaidhibh oile
Ard-nert Mumhan do ghabhail do Thoirdhealbhach Ua Conchobhair don cur-sin & Toirdhealbhac Ua Briain d'ionnarbadh
Slóighedh lá mac Néill Uí Lochlainn co Cenél c-Conaill Eoghain & Airghiallaibh dar Eass Ruaidh co rangattar Coirrsliabh na Seghsa i c-Corann
Tugtha eidire ó Toirrdhealbhach Ua c-Conchobhair chuca co sin & ro shóidhsiod dia t-tighibh
Braighde Laighen bheós do iodhnacal go a thech do mhac Néill mic Mac Lachlainn .i. do righ Ailigh & Teamhra
Tindscettal daimh liag Cluana Coirpthe lá Coin Chaille mac Mic Scolaighi & lá Giolla Coimhdhe mac Mic an Lestair Ui Ainlighi lá taoisech Cenel Dobhtha
Mór-chreach lá Ruaidhri mac Toirrdhealbhaigh Ui Chonchobhair for Tuadhmhumhan go t-tard buar iomdha & co ro loisceadh Cromadh
Conchobhar mac Domhnaill Ui Bhriain tigherna Airthir Mumhan & mac mic Donnchadha uí Ghiolla Phattraicc tigherna leithe Osraighe do erghabhail lá Diarmaitt mac Mec Murchadha lá righ Laighen tré fhéill & meabhail
Domhnall mac Toirrdhealbhaigh Uí Conchobhair do erghabháil lá Cathal lá dherbhrathair budhéin
Gamh il-shíonach gaethach ainbhthionach co f-folc n-dearmhair
Toirrdhealbhach Ua Briain do dhul i Luimneach & nochan fhuair a dhíon isin Mumhain & do-rad séoid iomdha lais .i. deich fichit uinge d'ór & séd soinemhail im chorn Briain Bhoromha & ro rannait lais eitir mhaithibh Shíl Muiredhaigh Ua m-Briuin & Conmhaicne
Annal Aois Críost mile céd caecca a dó
Fionn mac mic Célechair h-Ui Ceinneittigh comharba Colaim mic Criomhthainn & comharba Bairre frí ré
Giolla na Naemh Ua Follamhain comharba Comáin
Ferghal Ua Fercubhais fer léighinn Arda Macha frí ré & Recclesa Choluim Chille i n-Ard Macha bheós d'ég
Coimhthionól seanaidh i n-Droichet Atha ag epscopaibh Ereann im comharba Phátraicc imon c-cairdional Iohannes Paprion co t-tribh milibh mac n-eglastacda etir mhanchaibh & chananchaibh co ro ordaighset araill do riaghlaibh ann
At iad sídhe .i. mna cúil & cairdeasa d'ionnarbhadh ó fheraibh gan lógh d'iarraidh ar ongadh nó ar baisteadh
Acht chena ní maith gan a t-tabhairt dia raibhe a c-cumhang duine gan lógh do ghabháil ar domhan n-ecclastucdha & deachmhadh do ghabhail go h-iondraic
Imleach Iobhair & Luimneach do losccadh
Scrín Choluim Chille Domhnach Seachnaill & Treóid d'orccain ó Uibh Briúin
Creach-shluaigheadh la Mag Lochlainn co Cenél Eóghain co ráinic Inis Mochta do dhiochur I Chearbhaill & ro aircc sochaidhe don chur-sin & ro athchuir Ua Cearbhaill a cendus Oirghiall a c-cionaidh comharba Patraic ro ghon-sidhe & ro sháraigh fecht riamh
Comdhál etir Ua Lachlainn & Toirrdhealbhach Ua Conchobhair i Maigh Ene co n-dernsat caradradh fo Bhachaill Iosa & ro mhiondaibh Cholaim Chille
Slóighedh lá Toirrdhealbhach Ua c-Conchobhair i Mumhain co ro rann an Mhumha ar dhó etir mac Chorbmaic mic mec Carthaigh & Siol m-Briain .i. Tadhg & Toirrdhealbhach
Sluaighedh lá Mag Lochlainn i Mídhe co Raith Cendaigh h-i c-comhdhail fer n-Ereann & Toirrdhealbhach Ua Conchobhair do dhol i Mídhe i c-comhdhail Uí Lachlainn & Diarmada Mec Murchadha rí Laighen
Ro rannsat dna Mídhe ar dhó don chur-sin
Tucsat ó Chluain Eraird siar do Mhurchadh Ua Mhaoileachlainn & Airther Mídhe dia mhac dó Mhaoileachlainn
Ro benaid dna Conmaicne do Thighernán Ua Ruairc iar sraoineadh fair & ro loisg an baile dianad ainm Bun Cuilinn & do-radadh ríghe do mac Giolla Braide Uí Ruairc & do-rattaitt a m-braighde do Thoirrdhealbhach Ua Chonchobhair
Rugadh dna Dearbhforgaill inghen Murchadha Uí Mhaoileachlainn ben Tighernan Uí Ruairc lá rí Laighen .i. Diarmaid cona crodh & cona h-airilledh don turus-sin & ro fhaoi lé do réir comhairle a bráthar Mhaoilechlainn
Ro fhás dná cogadh etir Uí Briúin & Fheraibh Midhe
Braighde Uí Ruairc .i. Tighernain do iodnacal co h-Ath Luain lá Toirrdhealbhach Ua Conchobhair tar cenn Ua m-Briuin nama
Finghin mac Donnchadha mac mec Carthaigh do mharbhadh lá a bhráithribh tre mhear-aithne
Domhnall mac Ríoghbhardáin Uí Cherbhaill tigherna Ele do mharbhadh la mac An Chos Fhada Uí Cearbhaill
Cathal mac Toirrdhealbhaigh Uí Conchobhair ríoghdhamhna Connacht do mharbhadh lá mac Cruinn Luachra Uí Cosccracháin & la Calraighibh in Chorainn .i. la Calraighiph Móraibh
Diarmaitt Ua Conchobhair tigherna Ciarraighe Luachra d'ionnarbadh & d'orgain lá mac Corbmaic mic mec Carthaigh la tigherna Deasmhumhan
Aodh mac Mec Amhlghadha taisech Cloinne Maol Duibh d'écc
Inghen h-Ui Caellaige ben Laoighsigh Uí Mhórdha d'écc
Cú Mídhe Ua Cormaidhe taiseach Ua Mac Uais Midhe d'écc
An Mhumha do lot co mór etir chill & thuaith tré choccadh Shíl m-Briain & Chloinne Cárthaigh co ro fhás terce mhór isin Mumhain tresan c-cogadh isin co ro scailset a f-fodhaoine uatha i l-Leith Chuinn & ca n-erbaltatar sochaide ele díbh do ghorta
Aois Críost míle céd caecca a trí
Aodh Ua Mael Eóin comharba Ciaráin Cluana Mic Nóis tobar sonusa & saidhbhresa Leithe Cuinn fer co n-de-sheirc & co t-trócaire do chríochnughadh a bheathad
Colman Ua Breislein uasal-shaccart Cenannsa saoi eccnaidhe esidhe
Dunlang Ua Cathail comharba Caoimhghin
Cuairt Dál c-Coirpre & Ua Eachdhach Uladh do thabhairt lá Flaithbertach Ua Brolcháin comharba Cholaim Chille & do-bert each ó gach toiseach & caora ó gach deataigh screpall each & cóicc m-bó on tigherna Ua Duinn Sléibhe & uinge d'ór bheós ó a mhnaoi
Murchadh Ua Maoilechlainn rí Temhra & Mídhe cona forthuathaibh Airghiall & ermhór Laighen frí ré tuile ordain aireachais & shaor-chlandachta Ereann d'écc i n-Dermaigh Cholaim Chille
Flaithbhertach Ua Canannáin tigherna Cenél c-Conaill & a ben Dubh Chobhlaigh inghen Toirrdhealbhaigh Uí Chonchobhair do bhadhadh co lucht luinge do dhaoinibh ina b-farradh forsan b-faircce fo erchomhair Cairpre Droma Cliabh
Domhnall Ua Cathasaigh tigherna na Saithne do mharbhadh lá Maol Seaclainn mac Murchadha Uí Mhaoileachláinn & Conchobhar mac Domhnaill Ui Mhaoileachlainn do dhalladh leis bheós
Niall Ua Mórdha tigherna Laoighisi do légadh a geimhel lá rí Laighean Diarmaid Mac Murchadha iarna dhalladh dar snadhadh laoch & cléireach
Muirghius mac mic Murchadha Uidhir no Muirchertaigh toisech Cloinne Tomaltaigh d'écc
Donn Cathaigh mac Aireachtaigh Uí Rodhuibh d'écc iar n-deigh-bhethaidh
Sluaighedh lá Toirrdhealbhach Ua c-Concobhair co Doire an Ghabhláin a c-coinne Meic Murchadha rí Laighen & tuc inghen Uí Mhaoileachlainn cona crodh uadha co raibhe for comus Fer Midhe
Tainic Tighernan Ua Ruairc ina theach don chur-sin & ro fhágaibh braighde occa
Toirrdhealbhach Ua Briain do ionnarbhadh i t-tuaisccert Ereann lá Toirrdhealbhach Ua c-Conchobhair & Mumha do roinn ar dhó etir Thadhg Ua m-Briain & Diarmaitt mac Corbmaic mic Muiredhaigh mec Carthaigh
Slóighedh lá Muirchertach mac Néill Mhég Lachlainn & lá Tuaiscert Ereann i foirithin Toirrdhealbhaigh Uí Bhriain dia thabhairt i ríghe Mumhan doridhisi co ráinic co Craib Teine
Toirrdhealbhach Ua Conchobhair do thionól Connacht co riacht co Magh Lici Patraic i n-aghaidh an Tuaisceirt
Tainic dna Tadhg Ua Bríain cona shlóchc co Raithin Uí Shuanaigh h-i fóirithin Connacht co t-torachtatar co Magh Cisi
Luidh din Ua Lachlainn dhá chath do roighnibh a shlóigh dar Ath Maighne & fo-raccaibh a slógh archena cenmothait-síde occ Craibh Teine & do-dheachaidh cona uathadh slóigh do fhobairt longphuirt Taidhg Uí Bhriain co t-taratt maidhm fair & gur chuir ár a mhuintire
Do-rat dna bheos maidhm for mharc-shluagh Laighen
Ro ascomhlaidh iaromh coa longport feisin co Craibh Tene & bú iomdha lais iar n-orgain droinge d'Feraibh Teathbha
Tainic ais-sidhe do saighidh Connacht co t-torracht Iseal Ciaráin
Luidh Toirdhealbhach Ua Conchobhair dar Ath Luain siar
Tainic Ruaidhri mac Toirrdhealbhaigh & cath Iarthair Connacht & glaslaith Shil Muireadhaigh h-í Fordruim
An tan tra ro bhattar ag gabháíl longpuirt andsin ro dhoirtset treóin an tuaisceirt ina c-cend gan rathughadh dóibh & ro marbhadh sochaídhe do Chonnachtaibh leó im Ghiolla Cheallaigh Ua n-Eidhin tigherna Aidhne & immo mac .i. Aodh im Brian Ua n-Dúbhda tigherna Ua f-Fiachrach an Tuaisceirt im Muirchertach mac Conchobhair .i. mac Toirrdhealbhaigh Ui Conchobhair im Domhnall Ua m-Birn im Dhomhnall mac Cathail Uí Chonchobhair & im Sitriucc mac mic Dubhghaill
Tainic Ua Lachlainn iarsin cona shlócchaibh co Loch n-Aindind & táinic Ua Maoileachlainn ina thigh co b-fárccaibh gialla aige & do rad-somh an Midhe uile dhó ó Sionainn co fairrge & Ui bh-Faolain & Ui bh-Failge
Do-rad Ui Briúin & Conmaicne do Thighernán Ua Ruairc & rug a m-braighde dibhlinibh lais & ria siu ro soí dia tigh ina fritheing & ro coinnmhedh lá h-Ua Lachlainn Muimhnigh for Feraibh Midhe for Breifne for Airghiallaibh for Ultaibh for Conallchaibh & for Eoganachaibh uair ro ghabh galar Toirrdhealbhach Ua Briain don turus-sin cona eadh sin ros-toirmisc gan techt dó isin Mumhain
Tadhg Ua Briain do erghabháil la Diarmaid Find Ua m-Briain & a dhalladh lais fó chédoir
Toirrdhealbhach dna co n-a mhuintir do dhol isin Mumhain & leith ríghe Mumhan do ghabháil do tria neart Muirchertaigh Mheg Lachlainn
Braighde Ua b-Failghe & Ua b-Faoláin do ghabháil lá Maoil Seachlainn mac Murchadha rí Midhe
Gerr na c-Cuinneogh Ua Bric tigherna na n-Déisi do mharbhadh i n-geimhiul lá Diarmaid mac Corbmaic Mecc Carthaigh
Cliath-droichet Atha Luain do dhioscaoileadh lá Maol Sechlainn mac Murchadha & a daingen do losccadh
Cliath-dhroichet Atha Liag do dhénamh lá Toirrdhealbhach Ua c-Concobhair
Flann Ua Flannaccáin tigherna Teathbha do écc
Derfforgaill inghen Murchadha Uí Mhaoileachlainn do thocht ó righ Laighen ó Dhiarmaid do shaighidh Tighernain Uí Ruairc dorídhisi
Annal Aois Críost míle céd caoccat a ceathair
Muiredhach Ua Cluccain abb Cenannsa
Cian Ua Greacan comharba Caindigh d'ég
Tadhg Ua Brian rí Mumhan d'écc
Ceall Da Lua Imleach Iubhair Ros Cre Lothra & Daurmagh do losccadh
Diarmaid Ua Conchobhair tigherna Ciarraighe Luachra d'écc
Mac Giolla Mo Cholmóg tigherna Ua n-Dúnchadha do mharbhadh lá a bhraithribh
Fergal mac mic Cionaoith Uí Mhaoil Brighde do thuitim lá tigherna Gaileng
Mac Cuirr na c-Colpthach Uí Fiachrach tigherna Ua Feneachlais do mharbhadh lá Muircheartach Ua Tuathail tigherna Ua Muireadhaigh
Mac Raghnaill Duinn Uí Aireachtaigh taoiseach Muintire Maoil Martain do mharbhadh lá mac Muircheartaigh mic Brain Ui Fhearghail
Aodh mac Ruaidhri Uí Chanandáin do ghabháil tighernais Tire Conaill
Coblach lá Toirrdhealbhach Ua c-Concobhair for muir timchell Ereann fo thuaith .i. loinges Duin Gaillmhe Chonmaicne Mara Fhear n-Umhaill Ua n-Amhalgadha & Ua Fiachrach & An Cosnamhaigh Uí Dubhda h-i c-cennas forra & ro airccset Tír Chonaill & Inis Eóghain
Do-chuas ó Chenel Eoghain & o Mhuircertach mac Néill dar muir co ruaiclidis .i. go cendcadís longas Gall-Ghaoidhel Arann Cinn Tíre Manann & centair Alban archena & mac Scelling í c-cennas forra & iarna t-torracht h-i c-comhfhogus Innsi h-Eoghain ima c-comhráinicc dóibh & don loinges oile feachair cath longda co h-amnus aighthighe eatorra & bháttar occan iomtuarccain ó prim co nóin & marbhthar sochaidhe mhor do Chonnachtaibh imon c-Cosnamhaigh Ua n-Dubhda lásna h-allmhurachaibh
Ro mheabhaidh foran sluagh n-allmhurach & ro ládh a n-ár & fhagbhait a longa & ro benadh a fhiacla a mac Scelling
Sluaighedh lá Muirchertach Ua Lochlainn co t-Tuaisceart Ereann h-i c-Connachtaibh co ráinig Dún Iomghain h-i Maigh Aoi & ro aircc an dun & ro mhill arbhanna Maighe Luirg & Maighe Aoi ara aoi ní rug bú na braighde
As eadh iaramh do-choidh tar Ath Innsin Sruthra 'san m-Breifne co ro riaraidh Fir Bréifne do Thighernán Ua Ruairc & ro ionnarb Ua Lochlainn Gofraidh Ua Raghallaigh i c-Connachtaibh
Luidh ais-sidhe co h-Ath Cliath & do-ratsat Goill Atha Cliath a ríghe dhó
Do-rad-somh dá chéd décc bo do Ghallaibh ina t-tuarastal & sóidh dia tigh iar t-tain
Creach lá Toirrdhealbhach Ua c-Concobhair h-i Midhe & ro iompoidh gan bhú iar marbhadh a mhic .i. Maol Sechlainn & Donnchadha Uí Cathail tigherna Cenel Aodha na h-Echtghe
Maidhm ria n-Ossraighibh for Uibh Ceindselaigh du i t-torcrattar ile im mac Eochadha Uí Nualláin
Creach-shluaigheadh lá Tighernán Ua Ruairc i Laichcnibh & ro oircc Uibh Muireadhaigh eitir cella & tuaith
Muintir Maoil Siónna do orccain do Mhaoil Sechlainn mac Murchadha & a n-ionnarbadh i c-Connachtaibh iar t-tain cona t-taoiseach .i. Iomhar Mac Carrghamhna
Creach lá Deasmumhain for Dhal c-Cais creach lá Dal c-Cais dna for Deasmhumhain
A mac fein do dhalladh la mac n-Deóradh Uí Fhlainn uair ro ghaibh-sidhe tighernus Ua t-Tuirtre ar bélaibh a athar
Mac Deóradh dna d'ionnarbadh i c-Connachtaibh lá h-Ua Lachlainn armór for indilibh Ereann isin m-bliadhain-si
An dara Henry do ríoghadh ós Saxaibh October
Annal Aois Críost mile céd caogat a cúig
Maol Maire mac Giolla Chiaráin oirchinneach Lis Aoidheadh Criost i n-Ard Macha cléireach airmhidneach aeidheachair do laochaibh & cléirchibh Ereand
Fearghal Ua Finnachta uasal-shaccart Rossa Commáin
Maol Ruanaidh Ua h-Ainlighi uasal-shaccart Cluana Coirpthe d'écc
Ath Truim cona thempal do losccadh & Dermhagh fho dhí i n-aoin-mhí do losccadh bheós
Ceall Dara Tuaim Dá Ghualann Ceall Dá Lua & Cell Mhedhoin do losccadh
Maol Seachlainn mac Murchadha Uí Mhaoileachlainn rí Midhe & urmhóir Laighean do écc isin triochadmhadh bliadhain a aoisi do digh nimhe i n-Daurmaigh Cholaim Chille h-i t-tuile a ratha & a ríghe aidhche fhéle Brighde iar m-buaidh n-aithrighe
As muc rémhi-téth mes as craobh riana bláth écc ind fhir h-isin
An t-Aithchlérech Ua Conchobhair Failghe do mharbhadh lá a mhuintir fein
Amhlaoibh Mac Cana tigherna Ceneoil Aenghusa tuir gaisccidh & beodhachta Cenéil Eoghain uile d'écc & a adhnacal i n-Ard Macha
Aodh Ua h-Eaghra tigherna Luighne d'écc
Fiacha mac Cethernaigh Uí Cheirín tigherna Ciarraighe Locha na n-Airne d'écc
Sluaighedh lá Muirchertach mac Néill Uí Lochlainn co h-Ath Dúini Calman for Indeóin & ro ghabh braighde Teathbha & tug ógh-aisecc cruidh Fer Midhe do neoch ro airccset roimhe
Do-rad dna righe Mídhe ó Shionainn co fairge do Dhonnchadh mac Domhnaill Uí Mhaoil Sechlainn & ro shóidh dia thigh iar sin
Tighernán Ua Ruairc do ghabháil Donnchadha Uí Chearbhaill tigherna Oirghiall iarna dhol 'na chomhdhail go Cenandus i nd-uathadh sochaidhe & a chur i laimh fo Loch Silenn & ro bhaoí coicthídhis ar mhís ann & ro fuaslagadh dhó tria mhiorbhail Dé & naomh Pattraicc & na naomh archena la Gofraidh Ua Raghallaigh & ro mharbh an luct báttar occa forchoimhéd & ro ghabh Donnchadh tighernas Oirghiall dorídhisi
Creach la Tighernan Ua Ruairc isin Corann & do-bert bú iomdha lais
Cobhlach la Toirrdhealbhach Ua c-Conchobhair co h-Ath Luain & cliath-dhroichet Atha Luain do dhénamh lais ar dhaigh ionnsaighthe Midhe
Caislén na Cuilenntraighe do losccadh & do mhúradh lá Ruaidhri mac Toirndhealbhaigh Uí Chonchobhair
Droichet Atha Luain do scaoileadh & a longport do losccadh la Donnchadh mac Domhnaill Uí Mhaoil Sechlainn
An Giolla God Ua Ciardha do mharbhadh i c-Cluain Ioraird la Donnchadh Ua Maoileachlainn rí Midhe
Donnchadh din do aithríghadh lá Fearaibh Midhe feisin i n-díoghail dímiccne Findén & Diarmaid mac Domhnaill do thabhairt chuca ina ionadh
Cuilén na Claonghlaisi tigherna Ua c-Conaill Gabhra do thuitim lá h-Ua Cind Fhaoladh & a mharbhadh-somh fo chédóir lá muintir Chuilén
Conchobhar mac Domhnaill Ui Bhriain & mac Mic Giolla Mo Cholmóg do léccadh lá Diarmait Mac Murchadha as a chuimhreach dar cenn braghat & comhluighe
Maidhm ria n-Iomhar Mac Carrgamhna & ria n-Giolla Criost a mhac & ria Muintir Mhaoil Sionda for Breaghmhainibh & for Muintir Thadhgain & for Mhuintir Tlamáin i t-torchair taoiseach Mhuintire Tlamáin Giolla Fiadnatan mac Aodha & a mac .i. An Giolla Riabhach
Ciarán dan ro bhris an cath-sin for Bhreghmhainibh uair do-chuatar-somh co Cluain & rugsat a coitedha leó co t-tuccsat ina b-fuarattar do mhucaibh samhtha Chiaráin
Do-chuattar dna an samhadh cona scrín ina n-dedhaidh go Lios an t-Soiscela & ní fuairset a riarucchadh
Ro briseadh maidhm forra arna bharach tria a aimhreir samhtha Chiaráin
Creach lá Domhnall Ua c-Conchobhair for Thuaith Rátha co ruc buar dhírímhe
Creach Maighe Find lá Feraibh Teathbha go ro oirgset dream do Uibh Máine
Annal Aois Críost míle céd caoccat a sé
An chéd-bhliadhain do Mhuirchertach Ua Lachlainn uas Erinn
Maol M'Aodhócc mac Dubhradáin ab Canánach Sabhaill d'écc
Tadhg Ua Catharnaigh tigherna Teathbha d'écc i c-clércheacht
Eochaidh Ua Cuinn an t-ard-mhaighistir do losccadh i c-cloicthech na Fearta
Cenandas do losccadh tighibh templaibh ó Crois Dorais Urdoim co Siofoicc
Daurmagh Ua n-Duach Achadh Mic Airt Cúl Caissin & Ferta Caerach do losccadh
Cobhlach lá Toirrdhealbhach Ua c-Concobhair for Loch n-Dergdheirc
Táinic dna Toirrdhealbhach Ua Briain ina theach co t-tarat braighde dhó dar cenn leithe Mumhan do thabhairt dhó
Coinne etir Thoirrdhealbhach Ua Conchobhair & Tighernan Ua Ruairc & ro naidhmset sídh & osadh coitchenn eitir Breifneachaibh & Midheachaibh & Connachtaibh co Beltaine baoi ar c-cionn
Toirrdhealbhach Ua Conchobhair rí Connacht Midhe Breifne Mumhan & Ereann uile co freasabhra tuile ordáin & oireachais Ereann August iarthair Eorpa fer lán do dhé-seirc & trócaire d'eineach & d'oirbeart d'écc iarsin ochtmadh bliadhain sesccat a aoisi & a adhnacal h-i c-Cluain Mic Nóis lá taobh altóra Chiaráin iar t-tiomna & iar roinn óir & airccit bú & eoch ar cleirchibh & eccailsibh Ereann i c-coitchinne
Ríghe Connacht do ghabháil do Ruaidri mac Toirrdealbaig Ui Concobair gan nach freasabhra
Trí mic Toirrdhealbhaigh Uí Concobhair Brian Breifnech Brian Luighnéch & Muirchertach Muimhneach do érghabháil lá Siol Muireadhaig & a t-tabhairt for chomus Ruaidri mic Toirrdhealbhaigh
Brian Breifnech do dhalladh la Ruaídhri Ua c-Concobhair & lá Diarmaid mac Taidhg
Toirrdhealbhach Ua Briain do thocht h-i c-cenn Ruaidhri Uí Conchobhair & dá bhraghaid décc do mhaithibh Dail c-Cais do fhagbháil dó aige
Aedh mac Ruaidhri Uí Chanannáin tigherna Cenel c-Conaill do mharbhadh lá h-Ua g Catháin & lá Fearaibh na Craoibhe tria meabhail
Iompudh d'Ultaibh for Mhuirchertach Ua Lachlainn & coccadh d'fógra fair
Slóighedh lá Muirchertach i n-Ultaibh & do-bhert braighde Uladh fri a réir ara aoi do-bertsat araill d'Ulltaibh im Eochaidh Ua n-Duinn Sléibhe ammus ar dhruing don t-sluaigh & ro mharbhadh leó Ua h-Inneirghe taoiseach na Cuileanntraighe
Ua Loingsigh tigherna Dháil Araidhe do mharbhad la Cenél n-Eóghain
Sloighedh oile lá Muirchertach & la Tuaisceart Ereann h-i Laighnibh co t-tard ríghe Laighen do Dhiarmaid Mac Murchadha dar cenn braghad & ro innrestar Osraighe etir cealla & tuatha
Maidhm la Diarmaid mac Domhnaill Uí Mhaoileachlainn for Dhonnchadh fora derbhratair dú h-i t-torchair mac Giolla Deacair Ui Cairpri toiseach Tuaithe Buadhga
Creach lá Diarmait Mac Murchadha & lá Gallaibh Atha Cliath & lá Dondchadh mac Domhnaill Uí Mhaoileachlainn i n-Airthear Midhe co ro indirset an tír eitir chealla & tuatha & rugsat bú Ard Breacáin Sláine Cille Taillten Domhnaigh Pattraicc & araill do bhuar na tuaithe immaille friú
Maidhm Cuasan ag Lios Luighdhi h-i Laoghaire for Tighernán Ua Ruairc ria n-Diarmait Mac Murchadha & ria n-Gallaibh Athá Cliath & ria n-Donnchadh mac Domhnaill Uí Mhaoil Sechlainn airm i t-torcrattar ile im Dhomhnall mac Fionnbhairr toiseach Mhuintire Geradhan im Fógartach Ua c-Cuinn & im Aodh mac Duibh Dothra & im mac Cionaeith Bric Uí Ruairc
Aedh mac Donnchaidh Uí Mhaoil Mhuaidh tigherna Fer c-Ceall do mharbhadh lá Muintir Luainimh & lá Conchobhar Ua m-Braoin Breghmaine i n-Inis Mo Chuda Raithne
Muirchertach mac Domhnaill Uí Mhaoil Seachlainn do orccain & do ghabháil lá Donnchadh mac Domhnaill
Donnchadh mac Domhnaill Uí Mhaoil Seachlainn do ghabháil righe Midhe & Diarmaid mac Domhnaill do ionnarbadh i c-Connachtaibh
Magh Teathbha & Machaire Cuircne d'ionnradh la Ruaidhri Ua c-Conchobhair
Dailfhind inghen Bracáin ben Con Uladh Uí Caoindealbhain d'écc
Snechta mór & reód dermair i n-geimhreadh na bliadna-so gur ro reódhsat locha & aibhne Ereann
Bá sé méd an t-seaca gur tairrngeadh lá Ruaidhri Ua Conchobhair a longa & a ethra forsan leic oighreadh otha Bléin n-Gaille go Rinn Dúin
Badh marbha imorro ermór én Erenn lá méd an t-snechta & an reóidh
Annal Aois Críost mile céd caogad a seacht
Giolla Pháttraicc mac Donnchaidh Mec Cárthaigh comharba Bairre Corcaighe d'écc
Daimhinis Lios Mór & Lothra cona t-templaibh do losccadh
Cú Uladh ua Duinn Sléibhe Uí Eochadha rí Uladh d'écc iar b-peandaind i n-Dún Da Lethghlas & a adhnacal i n-Dún budh-déisin
Domhnall Ua Raghallaigh do mharbhadh lá Gailengaibh
Ruaidhri Ua h-Eaghra tigherna Luighne do mharbhadh lá a thuaigh fein
Tadhg mac Murchaidh Ui Eaghra do mharbhadh lá mac Donnchaidh Uí Eaghra
Cú Uladh Ua Caindealbháin tigherna Laoghaire fer robharta ro-einigh amhail Guaire Aidhne segainn soinemhail amhail Mhongán mac Fiachna locharn lasamhail ar dé-sheirc fri bochtaibh aen-chaindeal engnamha gasraidhe Gaoidheal do mharbhadh tria fheill & mheabhail for snadhadh .i. comairce laoch & cléireach Ereann lá Donnchadh mac Domhnaill Uí Mhaoileachlainn lá rígh Mídhe
At iat na comairgedha ro bháttar fris comharba Pháttraicc & Bachall Isu imon légait .i. Ua Con Doirche comharbha Colaimm Cille cona mhionnaibh Grene epscop Atha Cliath abb na manach comharba Ciaráin cona mionnaibh comharba Fechin cona mhionndaibh h-Ua Lochlainn rí Ereann .i. co fresabhra Donnchadh Ua Cerbhaill tigherna Oirghiall Tighernan Ua Ruairc tigherna Breifne Diarmaid Mac Murchadha rí Laighen maithe Fher Midhe & Fer Tethbha archena
Maircc tír a n-dearnadh an gníomh h-isin
Creach lá Donnchadh Ua c-Cearbhaill & lá Tighernan Ua Ruairc i n-díoghail a n-einigh & ro oirccset Saithne
Do-rochair dna Ferghal Ua Ruairc co sochaidhibh maraon fris lasna Saithnibh
Coimhthionol senad ag cléirchibh Ereann & ag druing dia ríocchaibh acc mainistir Droichit Átha do choisreagadh tempaill na manach
Seacht n-epscop décc imon léccaid & im comharba Pháttraicc
Dírimh imorro do aos gacha gráidh archena
Ro bhaoi ann ó ríoghaibh Muirchertach Ua Lachlainn Tighernán Ua Ruairc h-Ua h-Eochadha & h-Ua Cerbhaill
Iar c-coisreaccadh imorro in tempaill lá comharba Pháttraicc ro h-esscoitcendadh imorro ó cleirchibh & ro h-ionnarbadh ó ríoghaibh Donnchadh Ua Maoileachlainn a righe Midhe & ro ríghadh Diarmaid a bhráthair ina ionadh
Do-rat Muirchertach Ua Lochlainn secht fichit bó & trí fichit uinge d'ór do Dhia & dona chléirchibh i n-idhbairt do raith a anma
Do-rad dóibh bheós baile oc Droichet Átha .i. Fionnabhair na n-Inghen
Do-rad din O Cerbhaill tri fichit oile uinge d'ór dóibh & ro rad ben Tighearnain Uí Ruairc inghean Ui Mhaoileachlainn an c-comatt cedna & caileach óir ar altoir Mhairi & edach ar gach n-altóir dona naoi n-altoraibh oile bátar isin teampall isin
Slóighedh lá Muirchertach mac Néill Uí Lochlainn co t-Tuaisceart Ereann imme h-i Laighnibh go t-tart rí Laighen Diarmaid Mac Murchadha géill dó
Do-lóttar dna Laighis & Ui bh-Failghe & leth Osraighe h-i c-Connachtaibh for teicheadh
Do-chóidh tra iarsin go Laighnibh lais i n-Desmumhain & do-rad braighde Deasmhumhan lais
Luidh as-sidhe go Dál c-Cais & ro ionnarb a Tuadhmumhain iatt & oircter sochaidhe díobh lais h-i t-Tuadhmhumhain
Tucc iarsin forbhais for Luimneach co t-tardsat Goill a ríghe dhó & go ro dhiochuirset Toirrdhealbhach Ua Briain uaidhibh
Ro rand Mumhain ar dhó iar tain eitir mac Mec Carthaigh .i. Diarmaid mac Corbmaic & Conchobhar mac Domhnaill Uí Briain
Táinic iaramh co Magh Ua Farca & ro la creich dar Adhairceach uadh h-í Síol n-Anmchadha
Ro briseadh dna maidhm foran sluagh h-Isin & ro marbhadh sochaidhe dhíbh im Ua c-Catháin na Craoibhe
Ro mhillset dna na h-Eoghanaigh Ros Cré don chur-sin
Ro soí ais-sidhe dia thigh iar cosgar
Cein tra ro gníthe na h-íse do-dheachaidh Ruaidhri Ua Concobhair i t-Tír n-Eoghain gur ro loisc Inis Enaigh & ro thescc a h-abhallghort & ro indir an tír co Cuaille Cianacht
Sluaighedh lá Ruaidhri Ua c-Conchobhair lá rígh Connacht h-i Mumhain co t-tarat leith-righe Mumhan do Thoirrdhealbhach Ua Briain & do-rad Diarmaid mac Corbmaic Mec Cárthaigh braighde ina urlaimh frí h-edh dia t-tuitim occa mena t-tísadh Muirchertach Ua Lachlainn dia c-cosnamh
Cend Eachdhach .i. Eochaidh mac Luchta do fhaghbháil oc Fiondchoraidh ba méidither coire mór é no raghadh gédh as mó bís dar toll a shúla & dar toll a smera smentuine
Cobhlach mór lá Ruaidhri Ua c-Conchobhair for Sionainn da ná frith a samhail an tan-sin ar líonmhaire & iomat a long & a ethar
Annal Aois Críost mile céd caoccat a h-ocht
Domhnall Ua Longarccáin aird-epscop Caisil aird-senóir Mumhan saoi ar eaccna & ar dhé-sheirc d'écc ina shendataidh
An breithemh Ua Dúilendáin airchindeach Eassa Dara ollamh feineachais & taoiseach a thuaithe d'écc
Coimhthionól senaidh oc cléirchibh Ereann occ Brí Mic Taidhg h-i l-Laoghaire bhail i rabhattar cóicc epscoib fichet im leccaitt comharba Phetair do earail riaghla & soibhés
As don chur-sin ro ordaighset cléirigh Ereann im comharba Phátraicc cathaoir amhail gach n-eapscob do chomharba Cholaim Chille do Fhlaithbheartach Ua Brolcháin & árd-abdhaine ceall Ereann co coitchend
Epscoib Connacht dna ro báttar oc dol gusan senadh-sin do shlatt & do bhualadh & dias dia muinntir do mharbhadh h-i c-Cuirr Cluana iar b-fágbhail Cluana dóibh lá h-amhsaibh Diarmada Uí Maoileachlainn rí Mídhe & ro sóitt dia t-tighibh
Conchobhar Ua Briain .i. mac Domhnaill tigherna Airthir Mumhan & a mhac do dhalladh lá Toirrdhealbhach Ua m-Briain tar comairce cléirech Mumhan & a laoch
Cearnachán Ua Brain tigherna Luighne d'écc
Ua Domhnaill tigherna Corca Bhaiscind do mharbhadh lá h-Ua c-Concobhair Corca Mo Dhruadh
Ferghal mac Aodha na n-Amhus Uí Ruairc d'écc
Tadg mac Aodha mic Ruaidri d'écc
Ua Failbhe tigherna Corca Duibhne do mharbhadh lá h-Uibh Séghdha
Cú Uladh mac Deóraidh Uí Fhlainn tigherna Ua t-Tuirtre & Dáil Araidhe Guaire Thuaisceirt Erenn ar eineach d'écc
Cenél c-Conaill do iompódh ar Ua Lachlainn
Slóigheadh lá Muirchertach Ua Lachlainn co n-Ultaibh & co n-Airghiallaibh i t-Tír Conaill & ro indirset an tír eitir ceallaib & tuathaibh
Tucsat dna Cenél c-Conaill ammus longpuirt for Ultaibh & ro marbhadh Aodh ua Duinn Slébhe Uí Eochadha ri Uladh leó & An Gall Ua Searraigh & sochaide d'uaislibh & d'anradhaibh oile cenmothát-somh
Slóicchedh lá Ruaidhri Ua c-Conchobhair co ráinicc Léithghlind & ro ghabh braighde Osraighe & Laoighisi & do-rat geimheal for Mac Raith Ua Mordha tigherna Laoighise
Sitriug mac Giolla Enáin Uí Domhnaill toisech Cloinne Flaithemhail do mharbhadh lá Murchadh mac mic Taidhg Uí Cheallaigh
Dá mhac Murchadha mic Taidhg dna do mharbhadh lá Ruaidhri Ua c-Conchobhair i n-geimheal ina dhíoghail-sidhe
Cobhlach mór do dul ó Ruaidhri O Conchobhair h-i t-Tír n-Eoghain co n-dernsat ulca móra innte
Creach lá Ruaidhri Ua Conchobhair lá righ Connacht i t-Tethbha & ro oircc dream do Mhuintir Cérin & rug bú iomdha
Tugsat din Fir Teathbha maidhm for druing dia mhuintir-siomh airm i t-torchair Tomaltach Ua Maoil Bhrénainn & Donnchadh mac mic Aodha mic Ruaidhri & mac Giolla Dé Uí Treasaigh & Ua Mac Liacc & mac Aedha na n-Amhus & Ferchair Ua Follamhain & ro gabhadh mac Uí Flaithbhertaigh co n-druing oile do mharbhadh cenmothát
Cairpre Ua Ciardha & drong d'Feraibh Teathbha do iompúdh ar Dhiarmait Ua Maoileachlainn & Donnchadh do ríoghadh dóibh
Tighernan Ua Ruairc & Diarmaid do thocht ina n-deatthaidh & maidhm Atha Maighne do bhriseadh forra & creacha móra do dhénamh dóibh for Síol Rónáin & for Cairpribh
Cairpre dna & Donnchadh d'ionnarbadh i Laighnibh
Sídh Cairpre do dhénamh iarsin & Donnchadh do dhol i c-Connachtaibh
Maidhm siodha din eitir Connachtaibh Bréifneachaibh & Midheachaibh
Folc dermhair isin samhradh dia t-táinic tola uisce in abhainn Insi na Subh h-i Sliabh Fuaid & ro báithit triar ar fhichit do dhaoinibh i n-Inis na Subh
Cú Cóirne Ua Madadhain tigherna Síl n-Anmchadha d'écc
Annal Aois Críost míle céd coeccat a naoi
Maol Maire Ua Loingsigh epscop Lis Móir d'écc
Abél & Giolla Muiredhaigh da angcoire Arda Macha d'écc
Giolla Caoimhghin Ua Ceinneittigh tigherna Urmumhan d'écc ina oilithre i c-Cill Da Lua
Ceinneittigh Ua Briain .i. mac mic Murchadha d'écc
Domhnall Mac Con Mara do bádhad for Sionaind
Diarmaid mac Taidhg Ui Mhaoil Ruanaidh tigherna Mhaighe Luircc cend comhairle céille & dégh-impidhe choiccidh Connacht d'écc
Aodh mac Donnchaidh Uí Conchobhair tigherna Ua b-Failghe do mharbhadh lá Maol Sechlainn mac Conghalaigh mic Con Aifne Ui Chonchobhair
Ua Maol Doraidh & a dhias bhráthar do mharbhadh lá h-Ua Canannáin i meabhail
Sloighedh lá Muirchertach mac Néill Uí Lochlainn co Rubha Chonaill h-i Midhe & ro iondarb Diarmaid mac Domhnaill Uí Mhaoileachlainn a ríghe Mídhe & do-rad ríghe Midhe do Dhonnchadh mac Domhnaill Uí Maoileachlainn ó Shionainn co fairrge
Comhdhál síodha etir Ruaidhri Ua Conchobhair & Tighernán Ua Ruairc & ro ronsat sídh & comhluighe do réir ratha & miond
Tighernán dna do iompód co b-Feraibh Breifne ar Mhuirchertach Ua Lachlainn & a dhul i cleith Connacht
Cliath-dhroichet do dhénamh oc Ath Luain lá Ruaidhri Ua c-Conchobhair ar daigh innsaighthi Midhe
Sluaigheadh lá Fearaibh Midhe & lá Fearaibh Tethbha im rígh Mídhe Donnchadh Ua Maoil Sechlainn do thoirmesc an droichit & ro ronsat deabhaidh cechtarnae im Ath Luain & ro guineadh Aodh mac Ruaidhri Uí Chonchobhair riogh-dhamhna Connacht co n-erbhailt i cind sechtmhaine dia ghonaibh
Slóighedh mór la Ruaidhri Ua Conchobhair iarsin co Connachtaibh ina fharradh & co c-cath do Thuadhmhumhain & la Tighernán Ua Ruairc co b-Feraibh Breifne i Midhe co rainic Loch Semhdhidhe
Lotar ais-sidhe iaramh co h-Ath Fhir Dhiaidh
Slóighedh oile la Muirchertach Ua Lachlainn co maithibh Chenél Conaill & Eoghain & an Tuaisceirt archena i foirithin Oirghiall co h-Ath Fhir Dhiadh bheós
Feachair cath etorra annsin & maidhm for Chonnachtaibh for Chonmhaicnibh & for Uibh Briuin amhail ro bhattar uile sé catha comhmóra & laait an dá cath oile a n-dearg-ár im Ghiolla Chriost mac Taidhg Uí Mhaoil Ruanaidh tigherna Muighe Luirg im Muirchertach mac Taidhg im Muiredhach Ua Mannacháin tigherna Ua m-Briúin na Sionna im Branán Mac Branáin toisech Corco Achlann im Cethernach Ua Follamhain .i. taoiseach Cloinne h-Uattach im Aodh mac Mic Uallacháin toiseach Mhuintire Cionaetha im Gealbhuidhe Ua Seachnasaigh im Donnchadh mac mic Aodha mic Ruaidhri im Diarmaid Ua Con Cheanainn im Aithius mac Mic Cnaimhín im dhá mac Conchobhair Uí Chonchobhair & im Murchadh mac Domhnaill Uí Fhlaithbhertaigh co sochaidhibh oile d'uaislibh & d'anradhaibh immaille friú
At iat na maithe torchratar annsin ó Uibh Briúin Mac na h-Aidhche Ua Cernachain Cú Mara Ua Cumráin Giolla na Naomh Ua Galáin taoiseach Cloinne Dunghalaigh Annadh mac Noennenaigh Uí Chearbhaill & a brathair mac Con Fraich Uí Loingsígh taiseach Cenél Bacaitt Mac Raith Ua Tormadáin Mac Raith Ua Cuaggain da taoiseach Cenél Duacháin mac mic Fionnbhairr Uí Geradháin & sochaidhe ele cenmothát-somh
Drong mór do Mhuimhneachaibh im mac mic Giolla Ciaráin Uí Cinnéittigh
Ro innrustair Muircertach Uí Briúin & ro oircc Muintir Géradhain
Do-rad dna Tír m-Beccon & Tír Fhiachach & Cailli Follamhain & Sodain & Fionntain dia fherann fein do Fheraibh Midhe & ro soiset iar sin Conaill & Eoghain im Muircertach dia t-tíghibh co c-cosccar & comhmaoidhemh
Sluaighedh oile lá Muirchertach co maithibh Cenel Conaill Eoghain Airghialla & an Tuaiscceart uile araon ris co Connachtaibh & ro loiscset Dún Mór Dún Ciarraighe Dún na n-Gall & ro mhillset mór don tír archena
Soais dia thigh iaromh gan síth gan gialla
Sluaighedh ele bheós lá h-Ua Lachlainn i Mídhe do ionnarbadh Uí Ruairc
Ro coinnmhedh da chath Cenél Conaill & Eoghain frí ré mís for Feraibh Midhe .i. cath i n-Iarthar Midhe & cath ina h-Airther
Do-róine síth iar t-tain frí h-Ua Rúairc & ro léicc a ferann fein dó .i. feronn an iomchosnamha
Do-rád dna ríghe Laighen uile do Mac Murchadha & ro ionnarb mac Mic Faoláin
Occ soadh do dia thígh ro oircc Delbhna Mhór & Ui Mac Uais Breagh
Annal Aois Críost míle céd seasccat
Fiond Mac Gormáin epscop Cille Dara & abb manach Iubhair Chind Trachta frí ré d'ég
Neachtan epscop d'écc
Giolla na Naemh Ua Duinn fer léighinn Insi Clothrann saoi senchusa & dána & degh-fher labhra ro fhaidh-sein a spirat co a athardha etir coraidh aingel an do December iarsan ochtmhadh bliadhain ar chaogad a aoise
Giolla Chriost Ua Maoil Beltaine an t-uasal-shacart & an t-árd-mhaighistir d'écc ina shendataidh iar n-degh-bhethaidh
Aodh ó Doimh Liacc d'écc
Lúghmhadh & Cend Coradh do loscadh
Donnchadh mac Domhnaill Uí Mhaoileachlainn rí Midhe do marbhadh lá Murchadh Ua Findolláin tigherna Dealbhna Móire & la a mhacaibh tria a anfoltaibh & tria chiontaibh féin
Dá Ua Maol Doraidh do mharbhadh h-i fioll lásan Aithchléreach Ua c-Canannáin lá tigherna Cenél Conaill for snadhadh laoch & cléireach Cenél Conaill buddhéin
An t-Aithcleireach feisin & dá Ua Canannáin oile immaille fris do mharbhadh lá Cenél Conaill i n-díogail a n-einig
Lorcán Ua Caindelbháin tigherna Laoghaire do thuitim lá h-Aodh mac Con Uladh Uí Caindealbháin i n-Ath Truim
Domhnall Ua Gairmleadhaigh toiseach Ceneoil Moáin do thuitim la Maol Ruanaidh tigherna Fer Manach & maithe Cenel Moain imaille fris tria fhéill & mebhail ar forccongra Muirchertaigh Uí Lochlainn
Aedh Ua h-Anmchadha tigherna Ua Mac Caille do mharbhadh la macaibh An Giolla Chaoich Uí Anmchadha
Brodar mac Turcaill tigherna Atha Cliath do mharbhadh lá Maol Crón Mac Giolla Sechnaill
Flaitbertach Ua Cathusaigh tigherna Saithne caindeal ghaisccidh & engnamha Midhe d'ég
Domhnall Mac Giolla Sechnaill tigherna Deisceirt Breagh do mharbhadh la Muirchertach mac Domhnaill Uí Mhaoileachlainn gan chionaid
Murchadh Ua Ruadhacán tigherna Ua n-Eachdhach d'ég
Tadhg Ua Ferghail do mharbhadh lá a bhráthair féisin Aedh Ua Fearghail
Ruaidhri Ua Tomaltaigh taoiseach Muintire Duibhetáin eineach & engnamh Ua Tuirtre do tuitim lá Feraibh Breifne
Drong do Chenél Eóghain im Ua n-Gairmleadhaigh & im mac Uí Néill do iompud for Ua Lachlainn & creach mhór do dhénamh dóibh fair
Mí-chostadh mór do fhás h-i t-Tuaisceart Ereann de-sin gur ro mhill an tír co mór
Creach dna lá h-Ua Lachlainn ina n-diaidh-siomh h-í t-Tearmann Dá Bheócc gur ro ben buar dírímhe dhíobh
Maidhm Mhaighe Luadhat ria c-Cenél Eoghain Tolcha Occ for Ua n-Gairmleadhaigh & for Domhnall Ua Criocháin & for Uibh Fiachrach dú in ro marbhadh sochaidhe dhíobh & as don chur-sin do-rochair co neimh-chiontach Muirchertach Ua Néill lá Lochlainn Mac Lochlainn & do-rochair Lochlainn iaramh ina dhíoghail lá mac Uí Néill
Sluaighedh dna lá Ruaidhri Ua c-Conchobhair lá rígh Connacht co h-Ath Feine co Ioraras & ro ghabh braighde Fer Tethbha & Fer Midhe & do-rad Diarmaid mac Domhnaill Uí Maoileachlainn a c-cennas & a t-tighernas forra
Comhdhál síodha occ Eas Ruaidh eitir Ruaidhri Ua Chonchobhair & Muirchertach Ua Lochlainn & ro scaoil a c-coinne ó aroile gan naidhm síodh na osadh eatorra
Sluaighedh lá Muirchertach Ua Lochlainn co t-Tuaiscceart Ereann immi co h-Ath na Dairbhríghe ar dhaigh Fer Midhe & Fer m-Breifne do ghabháil
Sloighedh lá Ruaidhri Ua c-Conchobhair co Magh n-Gartchon h-i foirithin Tighernáin Uí Ruairc tigherna Breifne & Dhiarmada Ui Mhaoileachlainn rí Mídhe
Acht ro deiligh Dia gan cath gan cathrae gan sídh gan osadh
Cobhlach lá Ruaidhri Ua c-Conchobhair ar Sionainn & ar Loch n-Dergdheirc & ro ghabh braighde Toirrdhealbhaigh Ui Bhriain & Dal c-Cais
Annal Aois Críost mile céd seasccat a h-aon
Aodh Ua h-Oissein aird-epscop Thuama & cenn crábhaidh & genmnaighechta Leithe Chuinn
Tadhg Ua Longarcan epscop Tuadhmhumhan
Isac Ua Cuanáin epscop Ele & Ruis Cré ógh & aird-shenóir Airthir Mumhan
Maol Bhrénainn Ua Ronáin epscop Ciarraighe Luachra
Iomhar Ua h-Innreachtaigh airchinneach Mucnamha & tigherna Ua Meith fri ré d'écc
Ragnall Ua Dálaigh ollamh Desmhumhan le dán d'écc
Ruaidhri Ua Conchobhair ri Connacht do ghabhail ghiall Toirrdhealbhaigh Uí Bhriain
Sloighedh lá Ruaidhri Ua c-Conchobhair go c-Connachtaibh & lá Tighernán Ua Ruairc go b-Feraibh Breifne h-i Midhe & ro gabh braighde Ua b-Faoláin & Ua b-Failghe & ro fháccaibh Faolan mac Mic Fhaoláin h-i tighernas Ua b-Faoláin & Maol Sechlainn Ua Conchobhair h-i t-tighernas Ua b-Failghe
Sluaigheadh la Muirchertach Ua Lachlainn i n-Uibh Briúin & ro indir an tír roimhe go ráinic Lic m-Bladhma
Tangattar Gaill & Laighin co n-a rígh Diarmaid Mac Murchadha ina theach co nn-icce sin
Do-rad Ruaidhri Ua Conchobhair ceithre braighde dhó dar cenn Ua m-Briuin & Conmhaicne leithe Mumhan & Midhe & tuc Ua Lachlainn a chóicceadh comhlán do-somh
Do-rad dna coighedh Laighen uile do Dhiarmaid Mac Murchadha
Rí Ereann dna cen fresabhra Muirchertach Ua Lachlainn don chur-sin
Do-rad an leth ráinic dó don Mhídhe do Dhiarmaid Ua Mhaoileachlainn & baoi an leath oile occ Ruaidhri Ua Conchobhair
Ro sói Ua Lachlainn dia thigh iaromh
Do-rad dna Diarmait Ua Maoil Sechlainn Bend Artghaile do Dhia & dó Chiaran
Slóighedh oile lá h-Ua Lachlainn i Mídhe h-i c-comhdháil fer n-Ereann laechaibh clérchibh co h-Ath na Dairbrighe & ro gabh a m-braighde uile
As don chur-sin ro saoraitt cealla Cholaim Chille h-i Mídhe & h-i Laighnibh la comharba Colaim Chille Flaithbhertach Ua Brolcháin & tugadh dhó a c-cáin & a smacht uair robtar daora roimhe-sin
Cuairt Osraighe do thabhairt lá Flaithbhertach Ua m-Brolcháin & as eadh bá dior dhó seacht fichit damh acht as é fiach ro toibhgheadh ann fiche uinge ar ceithri céd d'airgeat ghil
Gofraidh Ua Raghallaigh do mharbhadh h-í c-Cenandus la Maol Seachlainn Ua Ruairc
Do-rochair dna a mhac Giolla Iosú lásan Maol Seachlainn cédna arna bhárach
Teach do ghabháil do Chathal Ua Raghallaigh .i. mac Gofradha for Maol Sechlainn Ua Ruairc for lár Sláine & ro marbhadh ann Muirchertach Ua Ceallaigh tigherna Bregh & a bhen .i. Indearbh inghen Uí Caindealbhain
Terna imorro Maol Seachlainn as don chur-sin
Maidhm ria n-Domhnall Caomhanach mac Mic Murchadha & ria n-Uibh Ceinnsealaigh for Ghallaibh Locha Carman dú i t-torcrattar ile im Ua n-Domhnaill
Matudhan mac mic Cronáin tigherna Cairpre Gabhra do thuitim lá macaibh Mec Con Gheimhle
Domhnall mac Conghalaigh mic Con Aifne Ui Chonchobhair Failghe tanaisi Ua Failghe do mharbhadh la Cloinn Mhaoili Oghra
Maidhm ria t-Tuadhmhumhain for Dheasmhumhain i t-torchair Maol Sechlainn mac Ceallachain mac mec Carthaigh & Amhlaoibh Ua Donnchadha co sochaidhibh oile
Maidhm oile dna las an lucht cédna for Deasmhumhain i t-torchair Aodh Ua Caoimh tigherna Fer Muighe & dá Ua Anmchadha
Loinges demhnacdha do fhaicsin for Cuan Gaillmhe & siad occ seoladh i n-aghaidh gaoithe
Dun Gaillmhe do losccadh arabhárach da dhaigh
Domhnall mac Con Mhedha Uí Laeghacháin taoiseach Cloinne Suibhne do mharbhadh lá Ruaidhri Ua c-Conchobhair i n-geimhiul iar m-beith dhó ar chomairce comharba Chiaráin
Fallamhan Fionn Ua Fallamhain taoiseach Cloinne h-Uadach do écc h-i c-clérceat
Annal Aois Críost míle céd seasccat a dó
Gréine aird-epscop Gall & Laighen saoi ecna & il-bhérla d'écc & Lorcán Ua Tuathail comharba Caoimhghin do oirdneadh ina ionad lá comharba Phatraicc
Cathasach mac Comhaltáin fer leighinn Doire Cholaim Chille d'ég
Saoi toghaidhe esídhe
Diarmaid Ua Laighenáin fer leighinn Cluana h-Uamha saoi Mumhan do mharbhadh lá h-Uibh Ciarmhaic
Taisi Epscoip Maoinenn & Cummaine Foda do thabhairt a talmhain lá samhadh Brénainn & ro cuireadh scrín cumhdaighthe iompa
Cairbre mac Samuel ard-ollamh Ereann h-i scribhenn d'écc i n-Ard Macha an lá Febhru
Mainistir manach occ Iubhar Cinn Trechta do losccadh cona h-uilibh aidmibh & leabraibh & bheós an t-iubhar do chuir Pátraic féisin
Imleach Iubhair cona teampal do losccadh
Erscartadh na t-tighedh o tempal Doire do dhénamh lá comharba Colaim Cille Flaithbhertach Ua Brolcháin & lá Muirchertach Ua Lachlainn lá rígh Ereann & ro thógbhait ochtmhoghat teagh nó ní as uille asin maighin i rabhattar & Caiseal an Urláir do dhénamh lá comharba Colaim Cille bheós & do-bhert mallacht forsan tí nó thiocfadh thairis
Senadh cléirech n-Ereann im comharba Phátraicc Giolla Mac Liacc mac Ruaidhri h-i c-Claonaidh airm i rabhattar sé h-epscoip fichet go n-abadhaibh iomdha occ erail riaghla & soibhés for feraibh Ereann laechaibh cléirchibh & as don chur-sin ro chinnset clérigh Ereann na badh fer leighinn i c-cill i n-Erinn an fer na badh dalta Arda Macha cédus
Cuairt Cenél Eoghain do thabhairt lá comharba Phátraicc Giolla Mac Liacc mac Ruaidhri dá nach fríth a h-ionsamhail reimpe
Sluaighedh lá Muirchertach Ua Lachlainn co t-Tuaiscert Ereann & co b-Feraibh Mídhe & go c-cath do Chonnachtaibh araon friú co h-Ath Cliath d'forbais for Ghallaibh
Acht ro impódh Ua Lachlainn gan cath gan ghialla iar n-indreadh Fine Gall
Ro fhágaibh dna Laighnigh & Midhigh i c-coccadh for Ghallaibh
Do-ronadh sídh iaramh eittir Ghallaibh & Ghaoidhealaibh & do-radadh secht fichit uinge óir ó Ghallaibh do Ua Lachlainn & do-radadh cúig fichitt uinge d'ór ó Dhiarmaid Ua Maoilechlainn do Ruaidhri Ua c-Conchobhair dar chenn Iarthair Midhe
Ceall Ua Mílchon & Ros M'Ídhe do saoradh do Dhiarmaid Ua Maoil Sechlainn do Dhia & do Chiarán ar choinnimh ríogh-flatha co bráth
Conchobhar mac Taidhg Ui Bhriain do mharbhadh lá Muirchertach mac mic Toirrdhealbhaigh Uí Bhriain
Cathal mac mic Cathail Uí Mughróin toiseach Cloinne Cathail frí ré d'écc
Donnchadh mac Mec Giolla Patraicc tigherna Osraighe d'écc
Cathal Ua Raghallaigh tigherna Muintire Maoil Mhórda eineach & eangnamh Ua m-Briúin do bhádhadh
Creach lá Maol Sechlainn Ua Ruairc i c-Cairpri Ua Ciarrdha maidhm dna ria c-Cairpribh fair-siomh co b-farccaibh ár daoine
Maol Sechlainn mac Tighernáin Uí Ruairc ríogh-dhamhna Bréifne caindel gaisccidh & enigh Leithe Chuinn do mharbhadh la Muintir Maoil Mhórdha & lá mac Annaidh Uí Ruairc
Creach la Diarmaid Ua Maoil Sechlainn la rígh Mídhe for Fheraibh Breifne & torchair Tadhg mac mic Carrghamhna Ui Gille Ultáin lá Feraibh Bréifne
Creach la Tighernán Ua Ruairc ar Cairpribh Ua Ciarrdha & do-rochair mac mic Findbhairr Uí Gerudháin don chur-sin la Cairpribh
Coccadh mór eitir Deasmumhain & Tuadhmumháin co n-dernadh il-chreacha & gur ro marbhadh ár daoine etorra
Mac Raith Ua Mac Liacc taoiseach Ceneoil Lughne d'écc
Mac Donnchaidh mic Mec Carthaigh do ghabhail la Corbmac mac Mec Cárthaigh
Creach mhór lá h-Uibh Failge i n-Eile & i n-Urmhumhain co tucsat búar dírímhe
Mac Donnchaidh mic Mec Carthaigh do elúdh a geimheal
Uí Diomusaigh .i. Ceallach Cú Broga & Cuilén do mharbhadh lá Maoil Sechloinn Ua c-Concobhair tigherna Ua Failghe for lár Cille h-Achaidh
An Cosnamhaigh Ua Dubhda tigherna Ua n-Amhalgadha do mharbhadh lá a derbhfhine
Aois Críost mile céd seasccat a trí
Maol Iosa Ua Laighenán epscop Imleacha & comharba Ailbhe
Maol Iosa Ua Corcráin comharba Comhghaill & abb cananach Bendchair
Giolla Chiaráin Ua Draighnén comharba Fechin
Maol Chiarain aird-shenoir Fear Mídhe saoi eagna & crábhaidh d'écc
Giolla Brighde Ua Diomusaigh comharba an Dá Sinchell
Caillech Domhnaill inghen Naoneanaigh banabb Cluana Bronaigh & comarba Samtainne d'ecc
Gleann Dá Locha do losccadh im Cró Chiaráin im Cró Chaoimhghin & im Reccles an dá Sinchell
Tene aoil i raibe traighedh ar gach leth do dénamh la comharba Cholaim Chille la Flaithbheartach Ua Brolchain & lá samhadh Choluim Chille fri ré fhichet lá
Coinnmhedh ríogh-dhamhna lá Niall mac Muirchertaigh Uí Lachlainn la mac rígh Ereann for Leth Chuinn
As eadh do-dheachaidh co h-Ultaibh ar tús co Cill Slébhe
Iarsin a n-Airghiallaibh i t-Tír Bhriúin & i Mídhe co n-derna éccne iomdha i t-tuathaib & chellaibh & do-róine cétus i c-Cenandus i n-Ard Breacáin i Fobhar Fhechin & i n-Eacharud Lobrain & h-í c-Cluain Mic Nóis
Do-choidh iar sin dar Ath Luain h-i c-Connachtaibh da fichet décc a líon & do-ronsat a c-coinnmheadh for Uibh Maine & ro marbait uile lá Conchobhar Ua Ceallaigh & la Concobhar Maonmhaighe & lá h-Uibh Máine tria fheill & mheabhail cénmóthát sceolunga & lucht eludha & ro gabhadh Niall mac Muirchertaigh Uí Lochlainn & ro h-iodhnaicedh slán é dia thigh tria chomairle a n-aireacht
Muirchertach Ua Maoil Sechlainn .i. mac Domhnaill ríoghdhamhna Temhrach do thuitim do droichet Corcaighe & a bhádhadh isin Sabhraind
Mac Find Ui Cherbhaill tigherna Ele Tuaisceirt do mharbhadh lá Domhnall mac Toirrdhealbhaigh Uí Bhriain
Aithrighadh Diarmada Uí Mhaoilechlainn lá Feraibh Mídhe & cóicc fichit uinge d'ór do thabhairt do Muirchertach Mac Loclainn tar cenn ríghe Mídhe Caisil Ua Fiondalláin do mharbhadh lá h-Aodh Ua Ruairc tria tangnacht .i. tria mheabhail
Annal Aois Críost míle céd seasccat a cethair
Donnchadh Ua Briain .i. mac Diarmada epscop Cille Da Lua
Maol Chaoimhghin Ua Gormáin maighistir Lughmaidh ard-shaoi Ereann & abb mainistreach canánach Termainn Fechine fri ré do écc
Teampall mór Doire i fail ochtmoghat traigheadh do dhénamh lá comharba Colaim Chille Flaithbertach Ua Brolcháin & lá samadh Cholaim Chille & la Muirchertach Ua Lachlainn lá rígh Ereann & tairnic a dhénamh frí ré cethrachat láithe
Losccadh Arda Macha Cluana Mic Nóis Cluana Ferta Brénainn & Tuama Dá Ghualann
Losccadh Lughmhaidh as ind raind ba moo a taigh Donnchaidh Uí Chearbhaill tigherna Oirghiall & Muirchertach mac Néill rí Ailigh & maithe Cenel Eoghain ann iar n-easonorughadh Bachla Iosa
Mac Donnchadha mic Mec Cárthaigh do mharbhadh lá a bhrathair lá mac Corbmaic
Creach mhor lá Feraibh Manach & lá h-Uibh Fiachrach Arda Sratha i t-Tír Eóghain
h-Ua Críocháin tigherna Ua Fiachrach Arda Sratha do thuitim la mac Néill Uí Lochlainn
Muirchertach Ua Tuathail tigherna Ua Muireadhaigh & flaith Laighen ar eineach & ghaisccidh d'écc iar n-aithríghe
Tuaim Gréine & Tír Da Ghlas do losccadh
Dabhid mac Duinn Sléibhe Uí Eochadha do mharbhadh lá h-Uibh Eachdhach Uladh i f-fiull
Maol Sechloinn Ua Conchobhair Failghe do mharbhadh lá Cloinn Mhaoil Úghra
Amhlaoibh mac Giolla Chaoimhghin Ui Cindéittigh tigherna Urmhumhan do dhalladh la Toirdhealbhach Ua m-Briain
Annal Aois Críost míle céd seasccat a cúig
Maghnas Ua Canannáin tigherna Cenel Conaill d'écc
Coccadh mór & coimh-chreachadh eitir Feraibh Mídhe & Feraibh Breifne
Sitriug Ua Ruairc tanaisi Breifne do mharbhadh lá h-Ua Ciarrdha & lá Cairpribh
Creach mór lá Ruaidhri Ua c-Conchobhair & lá Cóigheadh Chonnacht uile for Cairpribh i n-dioghail Sitriucca
Creach oile lásna feraibh cédna for Feraibh Breagh & for Saithnibh & for Uibh Colgan go ro oirccset an tir uile
Ro thriallsat Ulaidh iompudh ar Mhuircertach Ua Lachlainn & do-chóidhset sluagh for Uibh Méth & ruccsat bú & ro mharbhsat ile
Creach dna leó for Uibh Breasail Airthir & creach oile for Dháil Riada
Slóicchedh mór la Muirchertach iaramh éittir Cenel Conaill Eoghain & Airghiallaibh i n-Ultoibh & ro chroithset & ro airgset an tír uile cenmothát primh-chealla Uladh & tucsat ár dírímhe ar dhaoinibh im Eachmarcach mac Giolla Epscoib & im Ua Lomáin & ro h-ionnarbadh Eocha mac Duinn Slebhe a h-Ultoibh iar m-bein a ríghe dhe & do-radsat Ulaidh uile i n-geill d'Ua Lochlainn a neart righe
Luidh Muirchertach Ua Lochlainn co Cenel Eoghain co h-Inis Lacháin ro loisccset & ro mhúrsat an Innsi
Tegaitt iaramh Cenel n-Eoghain dia t-tighibh iar c-cosgar conédalaibh aidhbhle & co longaibh iomdha leó
Do-dheachaidh iaramh Ua Lachlainn co h-Ard Macha
Táinic din Donnchadh Ua Cearbhaill tigherna Oirghiall & Eochaidh Mac Duinn Sléibhe h-i c-comhdháil Muirchertaigh do chuinghidh righe dorídhisi do Mac Duinn Sléibhe
Do-rad Ua Lachlainn an ríghe dó dar cend ghiall n-Uladh uile & tucc Eochaidh mac gach toisigh do Ultaibh dhó & a inghen féin a n-giallnas do Ua Lachlainn & tuctha seóid iomdha dhó im Cloidhemh Mhec an Iarla & do-rad bheós Bairche do Ua Lochlainn & tug Muirchertach d'Ua Cherbhaill fo chédóir .i. do Donnchadh & tuccadh dna baile do chlérchibh Sabhaill tria rath righe Mhec Lochlainn
Toirrdhealbhach Ua Briain do aithríghadh lá Muirchertach mac Toirrdhealbhaigh & a ionnarbadh i Laighnibh
Slóighedh lá Ruaidhri Ua c-Conchobhair go Connachtaibh go Desmumhain co t-tangattar maithe Deasmhumhan ina theach imma t-tigherna Diarmaid mac Corbmaic Méc Cárthaigh
Domhnall Mac Giolla Pháttraicc tigherna Osraighe do mharbhadh lá Laoighis Uí Mhórdha
Mac Raith Ua Conchobhair tigherna Ciarraighe Luachra d'écc iar n-aithrighe
Ferghal Ua Maol Mhuaidh tigherna Fer c-Ceall & Cenél Fiachach caindel gaisccidh & einigh Fer Mídhe do mharbhadh lá h-Uibh Braccain Giolla Criost Ua Maoil Brénainn taoiseach Cloinne Concobhair d'écc
Annal Aois Críost míle céd seasccat a sé
Giolla Mac Aiblén Ua h-Anmchadha comharba Brénainn Cluana Ferta do écc
Celechair Ua Conghaile airchindeach Tíghe Aoidheadh Cluana Mic Nóis
Giolla na Naomh Ua Ceallaigh comharba Uí Suanaigh h-i Rathain d'écc
Scrin Mancháin Maothla do cumhdach lá Ruaidhri Ua Conchobhair & forbhrat óir do thabhairt tairsi lais feibh as deach ro cumhdaighedh feathal a n-Erinn
Mac Raith Ua Móráin do athchur a epscopóide & Giolla Criost Ua h-Eochaidh do oirdnedh i cathair Conmaicne iar t-táin
Ard Macha do loscadh: na dí sreith ó Chrois Cholaim Chille co Crois Epscoip Eoghain & ó Chrois Eapscoip Eoghain an dara sreith co Crois Dorais Ratha & an Ráith uile cona teamplaibh cenmothá Reccles Póil & Petair & uaithe do tighibh archena & sreith fri Ráith aniar ótha Cross Sechnaill co Crois m-Bríghde achtmadh beg
Doire Cholaim Chille gusan Duibhreccles do losccadh
Lughbhadh Suird Cholaim Chille & Ard Bó do losccadh
Aedh Ua Mael Fhabhaill tigherna Cairrcce Brachaidhe do mharbhadh lá mac Néll Uí Lochlainn
Eochaidh mac Duinn Slebhe Ui Eochadha ri Uladh tuir gaisccidh & enigh na n-Gaoidheal do dhalladh lá Muirchertach Ua Lochlainn & an tríur bá fearr do Dhál Araidhe .i. dá mhac Loingsigh & mac mic Cathasaigh Uí Flathrae do mharbhadh lásan rígh c-cetna dar comairge comharba Pháttraicc & Bachla Iosa Dhonnchaidh Uí Cerbhaill tigherna Oirghiall & dar comairge mind laech & clérech Tuaisceirt Erenn uile
Sluaighedh lá Donnchadh Ua c-Cearbhaill iar sin h-i t-Tir n-Eocchain do dhíoghail einigh Phatraicc & a einigh féin
Trí catha comhmóra líon a shluaigh cath Oirghiall cath Ua m-Briuin Bréifne & cath Conmhaicne
Rangattar na slóigh-sin co Leitir Luin i Fedhaibh Ua n-Eachdhach i t-Tír Eoghain imma-comráinic dhóibh & do Ua Lachlaind & do Chenél Eoghain co n-uathadh slóigh Fechtar cath amhnus ettrócair ettorra diblinibh & ro mheabhaid for Chenél n-Eoghain & ro marbhadh Muirchertach Ua Lachlainn áirdrí Ereann uile an chaindeal gaile & ghaisccidh einigh & engnamha iarthair domhain ina ré fer ar nár brisedh cath ná comhlann riamh go sin & ro bhris iol-chatha
Ro marbhadh ina fharradh isin cath h-i shin h-Ua Giolla Lainne & h-Ua h-Adhmaill dá thoiseach thoghaidhe iad-sídhe & Mac Gille Martain toiseach Cenél Fearadhaigh co sochaidhibh oile
As acc tairngire catha Lethi Caimm & an chatha-so ro ráidh Dá Chiarócc .i. naomh a h-Aireccal:
Lethi Camm Do-faethsat mór n-geratt and Tarrustair occ Letir Lúin Cídh cian cidh cuin is cidh mall
Sluaighedh lá Ruaidhri Ua Conchobhair co h-Eas Ruaidh & ro ghabh gell Cenél Conaill
Slóighedh lá Ruaidhri Ua c-Conchobhair go Connachtaibh go b-Fearaibh Midhe & go b-Feraibh Tethbha co h-Ath Cliath & ro ríghadh ann Ruaidhri Ua Concobhair febh as onóraighe ro ríghadh rí riamh do Ghaoidhealaibh & ro thíodhnaic-siomh a t-tuarastal dona Gallaibh do bhuar iomdha uair ro sreathait da fichit céd bó for fearaibh Ereann dóibh
Do-deachattar Goill cona sochraitte don chur-sin lá Ruaidhri co Droichet Atha & táinic Donnchadh Ua Cerbhaill & maithe Airghiall ina theach & do-bhertsat a n-gialla dó
Losgadh Ferna la Mac Murchadha ar omhan Connacht do losgadh a chaisteóil & a thaighi
Do-luid dna an rí Ruaidhri gusan sochraide cédna lais ar c-cúla h-i Laighnibh & ro ghabh a n-gialla & do-luidh iarsin go ro réidheadh Fiódh n-Dorcha & iaromh i n-Uibh Ceinnsealaigh & ro ghabh braighde Diarmada Mic Murchadha & Ua Ceinnselaigh archena
Slóighedh mór doridhisi lá Ruaidhri Ua Conchobhair go c-Connachtaibh go b-Feraibh Breifne & go b-Feraibh Mídhe i l-Laighnibh i n-Osraighibh & i Mumhain iar t-tain & tangattar rioghraidh Leithe Mogha uile ina theach
Ro rand tra an Mhumhain ar dhó .i. a leth do Shiól m-Briain & an leth n-aile do Dhiarmaid mac Corbmaic
Sluaighedh lá Tighernan Ua Ruairc co b-Feraibh Breifne go b-Feraibh Midhe go n-Gallaibh Atha Cliath & co Laighnibh i n-Uibh Ceinnsealaigh & ro h-ionnarbadh leo Diarmaid Mac Murchadha dar muir & ro múradh a caistiall h-í Fearna
Ríoghthar leó Murchadh mac Mec Murchadha dar cend secht m-braghat décc do thabhairt do Ruaidhri Ua Conchobhair co Tír Fiachrach Aidhne
Maidhm ria n-Dartraighibh & ria mac Donnchaidh Uí Ruairc ar Feraibh Luircc & ar Thuaith Ratha dú i t-torcrator sochaidhe
An Dall Ua Con Allta .i. Giolla Maire rígh-druth Ereann d'ég
Do Uibh Briúin a chenél
Mac Domhnaill Bracanaigh mic Mec Carthaigh do mharbhadh lá Corbmac mac Mec Carthaigh
Annal Aois Críost míle céd seasccat a seacht
Torgesli epscob Luimnigh
h-Ua Flannáin epscob Cluana h-Uamha
Cionaeth Ua Cethernaigh sagart Insi Clothrann
Mór inghen Domhnaill Uí Choncobhair Fhailgigh banabb Cille Dara
Maol Michael Mac Dotheacháin uasal-shaccart & áird-eagnaidh & tuir crabhaidh do mhuintir Arda Macha
h-Ua Dubhucán .i. Giolla Góri comharba Ende Airne d'écc
Toirrdhealbhach mac Diarmada Uí Bhriain rí Mumhan & Lethe Mogha fer ro ionnsaigh Erind uile fer is feárr táinic ina aimsir fri tiodhnacal seód & maeine do bhochtaibh & d'aidhilgneadhaibh an Choimhdedh d'écc
Muirchertach mac Ladhmainn Uí Dhuibh Dhíorma tigherna Fordroma tuir airechais Tuaisceirt Ereann uile do mharbhadh i meabhail lá Donnchadh Ua n-Duibh Dhíorma & lasan m-Brédaigh for lár Maighe Bile & a dhá mhac do mharbhadh arna bhárach & mac oile do dhalládh
Conn Ua Maoil Mhiadhaigh toiseach Muintire h-Eolais d'écc
Mór-choinne lá Ruaidhri Ua c-Concobhair go maithibh Leithe Chuinn etir laech & clérerech & go maithibh Gall Atha Cliath occ Ath Buidhe Tlachtgha
Táinic ann comharba Phátraicc Cadhla Ua Dubhthaigh aird-epscop Connacht Lorcán Ua Tuathail aird-epscop Laighen Tighernán Ua Ruairc tigherna Breifne Donnchadh Ua Cerbhaill tigherna Oirghiall & mac Duinn Slébhe Uí Eochadha rí Uladh & Diarmaid Ua Maoileachlainn rí Teamhrach Raghnaill mac Raghnall tigherna Gall
Bá h-é líon a t-tiomaircc & a t-tionoil trí mhíle dhécc marcach tri fichit céd do Chonnachtaibh dá fhichitt céd im Ua Ruairc fiche céd im Ua Maoileachlainn da fhichitt céd lá h-Ua c-Cerbhaill & lá h-Ua n-Eochadha fiche céd lá Donnchadh Mac Faolain & déch céd lá Gallaibh Atha Cliath
Ro cinnit tra deigh-chinnte iomdha isin comhdháil h-í shin eitir chádhus ceall & cléireach & smacht treabh & tuath go n-imthightís na h-aon-mhna Erind & tuccadh aiseacc a chreiche do comharba Patraicc lá h-Uíbh Failghe a lámhaibh na ríogh rémhráite
Ro scarsat sein iar sin fó shídh & fo chaoin-loisi gan ughra gan agra gan athchosan nech for a chéle isin comhdháil tré rath an rígh ro thionóil na maithe-sin cona slóghaibh go h-aoin-ionadh
Sluaighedh & tochastal fer n-Ereann immo ríoghraidh lá Ruaidhri Ua c-Concobhair
Táinic ann Diarmaid mac Corbmaic tigherna Deasmhumhan Muirchertach Ua m-Briain tigherna Tuadhmhumhan Diarmaid Ua Maoil Seachlainn rí Midhe Donnchadh Ua Cerbhaill tigherna Oirghiall & maithe Laighen archena
Rangattar iaramh h-i t-Tír Eóghain & ro rann Ua Conchobhair an tír i n-dó .i. Tír Eoghain o Shléibh Challain fo thuaidh do Niall Ua Lachlainn dar cend da bhrághadh .i. Ua Catháin na Craoibhe & mac An Ghaill Uí Bhrain & Cenél Eoghain ó Shlebh fo dheas do Aedh Ua Néill dar cend dá bhrághatt oile .i. Ua Maoil Aedha do Chenél Aonghusa & h-Ua h-Urthuile do h-Uibh Tuirtre comhaltai Uí Néill fodhéism
Lotar fir Ereann ar c-cúla fo dheas dar Sliabh Fuait ar fud Tíre Eoghain & Conaill dar Eass Ruaidh i c-coinne a c-cobhlaigh muiride & ro iodhnaic Ua Conchobhair tigherna Deasmhumhan cona sochraide dar Tuadhmhumhain fo dheas go h-Aine Cliach go sédaibh & mainibh iomdha leó
Tainig tra Diarmait Mac Murchadha a Saxaibh co sochraide Gall & ro ghabh ríghe Ua c-Ceinnsealaigh
Sluaighedh oile lá Ruaidhri Ua c-Conchobhair & lá Tighernán Ua Ruairc i n-Uibh c-Ceinnsealaigh go rangattar Ceall Osnadh
Fearthar deabhaidh eittir droing do glaslaith & do marc-shluagh Connacht & marc-shluagh Ua c-Ceindsealaigh & torcrator seisiur do Chonnachtaibh im Domhnall mac Taidhg mic Maoil Ruanaidh isin céd ruaig
Do-rochrattar din don ruaicc ele tanaisi lá Tighernán Ua Ruairc cuiger ar fichit do Uíbh Ceindsealaig im mac rígh Bretan & bá h-esidhe tuir chatha Insi Bretan tainic tar muir h-í sochraide Mic Murchadha
Táinic iaramh Diarmaid Mac Murchadha go h-Ua c-Concobhair co t-taratt secht m-braigde dhó dar cenn déc t-triuca chéd dá fleiscc lámha fodéisin & céd uinge dh'ór do Thighernan Ua Ruairc ina eineach
Dearbhail inghen Donnchaidh Uí Maoil Sechlainn d'ecc i c-Cluain Mic Nóis iar m-buaidh t-tiomna & c-coibhsean
Uada Ua Co Chenainn tigherna Ua n-Diarmada cédus d'ég iaromh i c-clércecht i c-Cluain Mic Nóis
Teampall Cailleach Cluana Mic Nóis do forbadh lá Dearbforgaill inghen Murchadha Ui Maoil Sechlainn
Fabhar Fechine Ail Finn & Biorra do losccadh
Muireadhach mac Mic Cana do mharbhadh la macaibh Uí Loclainn
Teampall do dénam i c-Cluain Mic Nóis i n-ionadh an dearthaighe lá Conchobhar Ua c-Ceallaigh & lá h-Uíbh Maine
Annal Aois Críost míle cétt seasccat a h-ocht
Flannagán Ua Dubhthaigh epscop & ard-shaoi na n-Gaoidheal i l-leighind h-i senchus & i n-airchetal & in gach aicniudh at-ces do dhuine ina aimsir d'écc i leabaidh Muiredhaigh Uí Dhubthaigh i c-Cunga
Mac Raith Ua Móráin .i. epscop Fer m-Breifne mac-dalta Uí Dhúnáin d'écc i n-Ardachadh Epscoip Mél isin treas bhliadhain ochtmoghat a aoisi
An t-epscop Ua Cearbhaill epscop Ruis Ailithir do écc
Murchadh Ua Muiredhaigh aird-eagnaidh coiccidh Connacht & uasal-shacart
Maol Pattraicc Ua Callada comharba Cronáin Rossa Cré
An saccart mór Ua Mongachain comharba Mo Laisi Daimhinsi
Gallbhrat mac Duairic Uí Thadhgáin sagart mor Cluana Mic Nois d'écc
Muirchertach mac Toirrdhealbhaigh Uí Bhriain rí Mumhan & riogh-dhamhna Ereann mac mathar do Ruaidhri Ua Conchobhair eisidhe do mharbhadh lá mac mic Choncobair Ui Bhriain & a mharbhad féin fo chedóir cona lucht coccair lá h-Ua f-Faeláin tighearna na n-Deisi Mumhan & bá do Ruaidhri Ua c-Concobhair do-roine-siumh an gniomh h-ishin
Ro marbhadh fo chédóir mac mic Conchobhair ina dhíoghail lá Diarmait f-Find & la h-Ua f-Faoláin & secht meic thoiseach cona muinteroibh
Righe Mumhan do ghabháil do Domhnall mac Toirrdhealbhaigh Uí Briain dar éisi Muircheartaig a bhráthar
Murchadh Ua Findalláin tigherna Dealbhna Móiri do mharbhadh lá Diarmaid mac Donnchadha Uí Maoil Seachlainn i n-díoghail a athar tar comairge chóigeadh Connacht & Airghiall
Enda Mac Murchadha rioghdhamhna Laighen do dhalladh lá h-Ua n-Giolla Pháttraic .i. Donnchadh tigherna Osraighe
Coinne lá Ruaidhri Ua c-Concobhair lá rígh Ereann go c-cóigeadh Condacht uile & la Tighernán Ua Ruairc tigherna Breifne & lá Dondchadh Ua c-Cearbhaill co n-Airghiallaibh oc Ochaind do chuingid a n-einigh ar Dhiarmaid Ua Maoil Sheachlainn & ar Feraibh Mídhe ar marbhadh Uí Findalláin leó dar comairge choigidh Connacht & Airghiall
Do-radsad ámh Fir Mídhe cona rígh ocht c-céd bó ina n-eineach dóibh & eraic oile do Delbhna
Aonach Taillten imorro do dhénamh lá rígh Ereann & lá Leth Chuinn don cur-sin & ro leathsett a graifne & a marc-sluagh ó Mullach Aide go Mullach Tailten
Diarmaid Ua Maoileachlainn do aithrioghadh lá h-Airther Mídhe a n-íoc na m-bó rémhráite
Maidhm Atha an Chomair occ Druim Criaaigh ria n-Ua Maol Sechlainn co n-Iarthar Míde for cath Tuath Luighne dú h-i t-torchrattar sochaidhe im mac Gairbhféth Uí Sirtén do Ghailengaibh & ro marbhadh Conchobhar mac Mic Carrghamna ann i frioth-ghuin an mhadhma
Dubh Chobhlaigh inghen Uí Chuinn ben Mic Carrgamhna d'écc iar buaidh ongtha & aithrighe & a h-adhnacal i n-Inis Clothrann
Donnchadh Ua Cearbhaill tighearna Airghiall tuile ordáin & oirechais Tuaisceirt Ereann d'écc iarna lettradh do thuaigh d'fhior dia muintir fein .i. Ua Duibhne do Cenel Eoghain iar m-buaidh ongtha & aithrighe & iar t-tiodhnacal trí c-céd unga d'ór ar sheirc an Choimdhe do cleirchibh & eccailsibh
Sluaighedh lá Ruaidhri Ua c-Concobhair & lá Tighernán Ua Ruairc co h-Aine Cliach go t-tartsat braighde & ro randsat Mumha i n-dó eitir mac Corbmaic Még Carthaigh & Domhnall mac Toirrdhealbhaigh Uí Bhriain & do-radadh dá fhichit décc bó fo thrí i n-eneclann Muirchertaigh Ui Bhriain lá Desmhumhain do Ruaidhri Ua Conchobhair
Conchobhar Leth-dhearg mac Maoil Seachlainn Uí Choncobhair tighearna Corco Mo Dhruadh do marbhadh lá mac a bhráthar
Domhnall Ua Slébhin árd-ollamh Oirghiall d'ég
Amhlaoibh Mac Innaighneorach ard-ollamh Ereann i c-cruitirecht d'écc
Dubhcobhlach inghen mic Taidhg .i. Maoileachlainn Ui Mhaoil Ruanaidh ben Toirrdhealbhaigh rí Connacht d'ég
Maithe Cenél Eóghain & comarba Doire do thocht h-i teach Ruaidhri Uí Chonchobhair rí Ereann co h-Ath Luain & rucsat ór & édach & bú iomdha leó dia t-ticchibh
Annal Aois Críost mile céd seasccat a naoi
Conghalach Ua Tomaltaigh uasal-shaccart & aird-fher leiginn Cluana Mic Nóis & saoi egna na n-Gaoidheal d'écc
Magh Eó na Saxan cona recclés Fabhar Fhechine & Doimh Liag Chianáin do loscadh
As í so bliadhain h-i t-taratt Ruaidhri Ua Concobhair rí Ereann dech m-bú gacha bliadhna uadha féin & ó gach rígh ina dheaghaidh co bráth d'fhior leighind Arda Macha i n-onóir Pháttraicc ar leighinn do dhénam do macaibh leighind Ereann & Alban archena
Diarmaid Ua Maoil Seachlainn rí Mídhe & Gall Atha Cliath Ua Failghe & Ua f-Faoláin cend sonusa & sobharthain a chinidh do mharbhadh lá Domhnall m-Breghach mac Maoileachlainn Crosaigh & lá Donnchadh Ceinnsealach Ua Ceallaigh & lá Feraibh Bregh
Slóigheadh lá Ruaidhri Ua c-Conchobhair co h-Ath na Riach & ro ionnarb Domhnall Breghach i n-díoghail an échta-sin & ro rann Midhe i n-dó & tuc an leth airthearach do Tighernán Ua Ruairc & d'Feraibh Breifne & an leath iartharach dó fein
Brian Slébhe Bladhma mac Toirrdhealbaigh Uí Bhriain rí Mumhan & an dá Éle do dhalladh lá Domhnall mac Toirrdhealbhaigh i mephail
Ferchair Ua Fallamhain toiseach Cloinni Uatach & maor Ua Maine d'écc iar n-aithrighe
Raghnall Ua Maoil Mhiadhaigh toiseach Muintire Eolais d'écc iar n-aithrighe
Loinges na f-Flémendach do thocht a Saxaibh h-i socraide Mec Murchadha .i. Diarmada do chosnamh righe Laighen dó
Báttar din laech co lúireachaibh leó
Sluaighedh fer n-Ereann lá Ruaidhri Ua c-Conchobhair go Temhraigh & tángattar maithe Thuaisceirt Ereann ina choinne im Maghnus Ua Eochadha rí Uladh & im Murchadh Ua c-Cearbhaill tigherna Oirghiall & do-deachattar as-sidhe co h-Ath Cliath & ro léiccitt ar c-cúla dia t-tíribh dorídhisi
Luidh iaromh rí Ereann Ruaidhri Ua c-Concobhair i Laighnibh & Tighernán Ua Ruairc tigherna Breifne & Diarmaid Ua Maoileachlainn rí Temhrach & Goill Atha Cliath h-í c-coinne Fer Mumhan Laighen & Osraighe & ro chuirset for nemhthní na Flemendaigh & do-rad Diarmaid Mac Murchadha a mhac a n-giollnus d'Ua Chonchobhair
Ríghe Cenél n-Eóghain do ghabhail do Conchobhar Ua Lochlainn
Annal Aois Críost míle céd seachtmoghatt
Taisi Chommáin mic Faolchon do thabhairt a talmhain do Ghiolla Iarlaithe Ua Carmacáin comharba Commáin & scrín do chor iompo lais go c-cumhdach óir & airgid
Maol Ruanaidh Ua Ruadháin epscop Luighne Connacht aird-shenóir saoi egna & crábhaidh
Maol Mórdha Mac Uaireirghe sruith-senóir dé-shearcach sonus & saidhbhres Cluana Mic Nóis cend a Chéled Dé do écc i mí Nouember
Corbmac Ua Lumluini fer leighind Cluana Ferta Brénainn iarsma shuadh Ereann ina aimsir d'écc
Diarmaid Ua Braoin comharba Commáin & áird-shenóir Airthir Connacht d'écc i n-Inis Clothrann iarsan cúicceadh bliadhain nochad a aoisi
Conchobhar mac Muirchertaigh Ui Lochlainn tigherna Cenél Eóghain & ríogh-dhamhna Ereann do marbhadh lá h-Aodh m-Becc Mac Cana & do Uibh Caracáin Satharn Cáscc ar lár Trín Mhóir i n-Ard Macha
Mac Ceallacháin mac Mic Carthaigh do mharbhadh lá mac Taidhg Uí Bhriain
Taillte inghen Muirchertaigh Uí Mhaoil Sechlainn ben Domhnaill mic Murchadha Uí Fherghail taoisech Muintire Anghaile d'écc isin cethrachtmhadh bliadhain a h-aoisi
Aindíles mac Giolla Aonghusa Uí Chlúmháin ollamh i filidhecht esidhe d'écc
Domhnall mac Toirrdhealbhaigh Uí Bhriain tigherna leithe Mumhan do iompódh ar Ruaidhri Ua c-Conchobhair & é do dhilsiúghadh ghiall Dhál c-Cais
Robert mac Stephni & Ricard mac Gillebert .i. Iarla ó Strangbouu do theacht a Saxaibh i n-Erind go slógh n-dírimhe & go n-iolar ridireadh & saighdeoraibh h-i sochraide Mec Murchadha do chosnamh Laighen dó & do chombuaidhreadh Gaoidheal Ereann archena & do-rad Mac Murchadha a inghen do Iarla o Strangbouu ar tocht ina shochraide
Ro ghabhsatt Loch Garman & do-dheachattar ar éigin ar Port Láircce & ro ghabhsat Mac Gille Maire armand an Dúin & Ua Faoláin tigherna na n-Déisi & a mhac & ro mharbhsat secht c-céd ainnsidhe
Domhnall Breaghach Ua Maoileachlainn co sochaidhibh d'Feraibh Bregh uime do dhul h-i Laighnibh & Donnchadh Ua Ceallaigh tigherna Bregh do thuitim la Laighnibh don chur-sin
Sluaighedh lá Ruaidhri Ua c-Conchobhair ri Ereann & lá Tighernán Ua Ruairc tigherna Breifne & lá Murchadh Ua Cearbhaill tigherna Oirghiall i nd-aires Laighen & na n-Gall remhraite & baoi imnisi chatha etorra frí ré trí t-tráth gur ro loisg tene do ait Ath Cliath uair ro thréiccsett Goill an Duine Connachtaigh & Leth Chuinn archena
Do-ronadh miorbhal for Ghallaibh Atha Cliath indsin ar ro fheall Mac Murchadha & na Saxanaigh forra & ro chuirsett a n-ár ar lár a n-Dúine féin & ruccsat a c-crodh & a n-ionnmas tria mí-chomhall a m-bréithre frí feraibh Ereann
Ad-laoi uadhaibh Asgall mac Raghnaill mic Turcaill áirdrí Gall Atha Cliath
Maidhm la mac Corbmaic mic Mec Cárthaigh & lá Deasmhumain for na ridireadhaibh ro fagaibhset ag coimhed Phuirt Láirge
Sluaighedh lá Mac Murchadha cona ridireadhaibh h-i Midhe & i m-Breifne & ro airgset Cluain Eraird & ro loisccsett Cenannus & Cill Taillten Dubhadh Sláine Tuilén Cell Scíre Disirt Chiaráin & do-ronsat creach iar t-táin i t-Tír m-Briúin & ruccsat braitt & buar iomdha leó dochom a longphoirt
Braighde Dhiarmada Mic Murchadha do mharbhadh lá Ruaidhri Ua Conchobhair rí Ereann occ Ath Luain .i. Conchobhar mac Diarmada riogh-mhacaomh Laighen & mac mic Diarmada .i. mac Domhnaill Chaomhanaigh & mac a chomhalta .i. Ua Caollaighe
Domhnall Breghach & Airther Mídhe do iompúdh ar O Ruairc & ar O c-Conchobhair & braighde do thabhairt do Mac Murchadha
Braighde Airthir Midhe do mharbhadh lá Tighernan Ua Ruairc
Mac Mic Faoláin & mac Donnchaidh Mic Giolla Pháttraicc do ionarbadh lá Mac Murchadha
Sluaighedh lá Mac Murchadha is in m-Breifne & sraintear for dreimh dia mhuintir lá h-amhsuibh Tighernain Uí Ruairc & do-radsat iar t-táin ammus longpuirt fair féin co Laighnibh Gallaibh Feraibh Mídhe & co n-Airghiallaibh imme & torcratar sochaidhe dhiobh & ro fhágaibhset a longphort
Domhnall Ua Briain & Dál c-Cais do iompúdh for Ruaidhri
Cobhlach dermhair lá Ruaidhri Ua c-Conchobhair for Sionainn d'ionnradh Mumhan
Creach lá h-Uibh Maine a n-Urmhumhain & creach la h-Iarthar Connacht i t-Tuadhmumhain
Ro h-indreadh Urmhumha leó don chur-sin & ro scaoilset clár-droichet Cille Da Lua
Lorcán Ua h-Echtighern do mharbhadh la macaibh mic Mec Con Mara & lá h-Uibh Caisin
Diarmaid Ua Cuinn toiseach Cloinne h-Ifernain do mharbhadh lá Cenél Aodha na h-Echtghe
Diarmaid Ua h-Ainbfeth tigherna Ua Meth & toiseach marc-shluaigh tigherna Oiligh do mharbhadh for Inis Lacháin lá loinges táinic a h-Insibh h-Orc
Creach lá Tighernán Ua Ruairc i n-Gailengaibh & h-i Saidhnibh & do-bert buar iomdha lais
Creach la h-Airghiallaibh h-i t-Tír Bhriúin
Murchadh Ua Fearghail tigherna na f-Forthuath do mharbhadh lá h-Ua Fiachrach tighearna Ua f-Fineachlais
Ruaidhri Mac Aodha tigherna Cloinne Cosccraigh d'écc ina oilithre i Tuaim Dá Ghualann
Gníomh anaithnidh ainiarmartach do dhénamh lá Maghnus Ua h-Eochadha rí Uladh & don manach Amhlaoibh mac comharba Findén Maighe Bile & la h-Ultaibh archena cenmótha Maoil Íosa epscop & Giolla Domanghuirt mac Corbmaic comharba Comghaill & Maol Martain comharba Finnén cona muintir .i. coimhthionol manach riaghalta cona n-abbadh ro ordaigh Maol M'Aodhocc Ua Morghair legaid comarba Petair i Sabhall Pháttraicc do iondarbadh as an mainistir ro thógaibhseat & ro chumhdaighset féin & a n-argain go léir eitir leabhraibh & aidhmibh ecclastachta bú eocha & caorcha & na h-uile ro thionóilset ó aimsir an légaid remraite go sin
Mairg tigherna & toisigh do-roine an gníomh h-ísin tria comhairle an tí ro dhichuirset manaigh Droichit Átha asan abdhaine tria n-a chionnaidh féin
Maircc tír a n-dernadh acht ni dheachaidh gan indechadh on c-Coimdhe uair ro marbhait in aoin-fhecht la h-uaithibh námhat na toisigh do-roinne an gníomh-sin & ro gonadh an rí & ro marbhadh gar becc iar t-tain co h-ainfechtnach isin baile i n-dernadh an comhairle ainffirén h-isin .i. i n-Dún
Dia mairt ro dí-chuireadh an coimhtionol
Dia mairt tra i c-cind bliadhna ro marbhadh maithe Uladh & ro gonadh a Dia mairt gar uair iar t-tain ro marbhadh é i n-Dún lá a derbhrathair
Annal Aois Críost míle céd sechtmhoghat a h-aon
Petrus Ua Mórdha epscop Cluana Ferta Brénainn manach cráibhdheach cétus do bhádhadh isin Sionaind an do December
Sadhbh inghen Glúin Iairn Mic Murchadha banchomharba Brighde d'ég iar n-aithríghe
Cloictheach Telcha Áird do losccadh lá Tighernán Ua Ruairc cona lán do dhaoinibh ann
Diarmaid Mac Murchadha rí Laighen an fer lasa n-dernadh fód crithigh d'Erinn uile iar t-tochustal Saxan & iar n-denamh ulc Gaoidheal go h-iomdha iar n-arccain & losccadh ceall n-iolardha Cenannus Cluain Eraird &c do écc ria c-cind bliadhna do ghalair ettuailngeach anaithnidh uair ro bhrén ina bhethaidh tria mhiorbhail Dé Choluim Chille & Findéin & naomh Ereann isa cealla ro sháraigh & ro loiscc fecht riamh & i Ferna Mhóir at-báth gan tiomna gan aithrighe gan corp Criost gan ongadh amhail ro thuill a dhroch-airilleadh
Maol Crón mac Giolla Seachnaill tigherna Desceirt Bregh do écc
Tailltin inghen Conchobhair Uí Maoil Sechlaind ben Iomhair Uí Chathasaigh tigherna Saithne d'ég
Domhnall mac mic Ruaidhri Uí Mhaoil Mhuaidh tigherna Fear c-Ceall do mharbhadh lá Muintir Muimhneacha
Domhnall Ua Fógarta tigherna Ele Déisceirt do mharbhadh lá Domhnall mac Donnchadha Osraighe & ro chuir ár an dá Ele dú i t-torcratar fiche ar tribh cédaibh
Creach-chobhlach lá h-Ultaibh h-í t-Tír Eóghain dia ruccsat bú iomdha leó
Creach lá Niall mac Mec Lachlaind go c-Cenél Eóghain i n-Ultaibh & ro marbhadh sochaidhe leó & do-bhertsat buar dirímhe
Braighde Airghiall iaromh do ghabháil lá Niall Ua Lochlainn
Creach mhór lá Maghnus mac Duinn Sleibhe Uí Eochadha co n-Ulltoibh i c-Cúil an Tuaisceirt & ro airgset Cúil Rathain & cealla oile & rugsat uathadh beag do Cenél Eoghain forra im Chonchobhar Ua Chatháin & ro feradh iomairecc etorra & ro meabhaidh for Ultoibh & torchair fer ar fhichit do thoiseachaibh & do mhacaibh toiseach co sochaidhibh iomdhaibh oile o Ultaibh & ro gonadh Maghnus fein & terna asan cath-gliaidh don chur-sin
Ro marbhadh iaromh lá a derbhrathair féin lá Donn Sléibhe & lá Giolla Aenghusa mac Mic Giolla Epscoip rechtaire Manaigh i n-Dún iar n-dénamh ulc iomdha
Creach ar Saithnibh lá Tighernán Ua Ruairc go b-Feraibh Breifne
Ro mharbhadh leó sochaidhe & do-bhertsat buar iomdha
Creach oile lá Tighernán i n-Desceart Bregh & ro marbhadh lais Giolla Nénáin Mac Lughadha .i. taoisech Cuircne & Mac Giolla Seaclainn .i. taoiseach Deisceirt Brecch Torchair lá Feraibh Mídhe don chur-sin Ua Lamhdhuibh
Domhnall Breghach tigherna Míde do thabhairt ghiall do Thighernán Ua Ruairc
Seacht c-creacha do dhénamh lá h-Uibh Maine for Urmhumhain ó domhnach na h-imrime co domhnach mionchasg
Creach Doimh Liag Chianáin do dhénamh lá ridiredhadh Míli Chocan & torchratar aroile dhíobh arna bhárach lá Gallaibh Atha Cliath in eineach Chianáin
Cath Atha Cliath eitir Mili Cocan & Asgall .i. mac Racchnaill rí Gall n-Ereann fecht riamh
Torcratar a n-ár cechtarnae adiú & anall eitir rideredhaibh Saxan & Galla Atha Cliath
Do-rochair ann Asgall mac Raghnaill & Eoan Lochlandach a h-Insibh h-Orc co sochaidhibh aile cenmothát
Sluaighedh lá Ruaidhri Ua c-Concobhair lá Tighernán Ua Ruairc & lá Murchadh Ua Cerbhaill go h-Ath Cliath d'forbhais ar an Iarla .i. Strangbuu & ar Míli Cocan
Baoi trá deabhaidh & iomghuin etorra frí ré coicthidhisi
Do-chóidh iaromh O Conchobhair i c-coinni Laighen & marc-shluagh Fer m-Breifne & Airghiall do bhuain & do losccad arbhann na Saxanach
Do-deochadar iarttáin an t-Iarla & Mili Cocan cona rideraibh i l-longport Leithe Cuinn ro marbhrat sochaidhe dia n-daosgar-shluagh & tucsat a lón a n-edeadh & a c-caiplibh
Maidhm lá mac Corbmaic Még Carthaigh ar Ghallaibh Luimnigh
Ro marbhadh sochaidhe mhór díobh lais im Foirne mac Giolla Caindig & im Torchair mac Tréni & ro loiscc an marccadh & leth an dúine ar meadhón
Slóighedh lá Tighernan Ua Ruairc co b-Feraibh Breifne doridhisi & lá h-Airghiallaibh co h-Ath Cliath & ro chuirset deabhaidh frí Míli Cocan cona ridiridhaibh go raeimid for Fearaibh Breifne & for Airghiallaibh
Do-rochair ann Aedh mac Tighernáin Uí Ruairc tanaisi Breifne & mac mic Diarmada Ui Chuinn & sochaidhe oile immaille friú
Creach lá dréim do Shíol Muireadhaigh i t-Tuadhmumhain & ro oirccset Sirtheachán Ua Litiudha & ro mharbhsat é budhdhein i c-cliathaidh
Creach lá Síol n-Anmchadha & lá Muintir Chionaetha i n-Ele & do-bhertsat bú iomdha
Creach lá mac an Iarla go ro oircc cealla Maighe Laighen & drong mhor do Uibh Faoláin
Creach lá h-Iarthar Connacht & lá dreim do Shíol Muiredhaigh go ro airccset Iarmhumha Corcu M' Druadh & tuccsat buar díríme
Creach la muintir mic an Iarla dia ro oirccset Cluain Conaire Gailinne & Lathrach m-Briuin
Inghen Uí Eochadha ben Murchadha Uí Cearbhaill tigherna Oirghiall d'écc
Cobhlach Connacht ó Shamhain co Bealtaine for Sionainn & for Loch n-Dergdherc
Síth do dénamh do Dhomhnall Breghach lá Tighernán Ua Ruairc & Airther Mídhe do thocht dia thigh
Rí Saxan an dara Henrí Diuce na Nortmann & Aquitaine Iarla Andegauia & tigherna ar morán do thíribh oile do thecht in Erinn an bhliadhain-si dá fichit ar dá chéd líon a long & as ann ro ghabhsat i Port Lairge
