Colum Cille & Drostán mac Cosgreg a dalta tángator a hÍ mar ro falseg Dia doib gonic' Abbordoboir, & Bede cruthnec robo mormær Buchan ar a ginn; & ess é ro thidnaig doib in gathraig-sain in saere go bráith ó mormaer & ó thosec.
Tángator as a athle-sen in cathraig ele, & do-raten ri Colum Cille sí, iar fa llán do rath Dé.
Acus do-rodloeg ar in mormær Bede go-ndas tabrad dó, & ní tharat.
Acus ro gab mac dó galar, iar n-ére na glérec, & robo marb act mad bec.
Iar sen do-chuid in mormaer d'attac na glérec go ndéndaes ernacde lesin mac go ndísad slánte dó; & do-rat i n-edbairt doib ua Cloic in Tiprat gonice Chloic Pette Mec-Garnait.
Do-rónsat i n-ernacde, & tánic slá dó.
Iar sen do-rat Collum Cille do Drostán in chadraig-sen, & ro-s benact, & fo-rácaib in mbréther, ge bé tísad ris, ná bad blienec buadacc.
Tángator déara Drostán ar scarthain fri Collum Cille.
Ro laboir Colum Cille, ‘Bed Déar a anim ó shunn imacc.’
Comgall mac Éda do-rat ua Orti 'nice Fúréne do Colum Cille & do Drostán.
Moridac mac Morcunn do-rat Pett Mec-Garnait & achad Toche Temni; & ba h-é robo mormaír & robo thosec.
Matain mac Caerill do-rat cuit mormoír i n-Alteri, & Cú Líi mac Batín do-rat cuit toíseg.
Domnall mac Giric & Mal-Brigte mac Chathail do-rat Pett in Mulenn do Drostán.
Cathal mac Morcunt do-rat Achad na Glérec do Drostán.
Domnall mac Ruadrí & Mal-Colum mac Culéon do-ratsat Bidbin do Dia & do Drostán.
Mal-Coloum mac Cinatha do-rat cuit ríig i bBidbin & in Pett Mec-Gobroig, & dá dabeg uactair Ros abard.
Mal-Colum mac Moíl-Brigte do-rat ind Elerc.
Mal-Snecte mac Luloing do-rat Pett Malduib do Drostán.
Domnall mac Meic-Dubbacín ro báith na h-ule edbarta ro Drostán ar thabart a thule dó.
Ro báith Cathal ar an choir chétna a cuitid thoísig, & do-rat proinn chét cec Nolloce & cec Cásc do Dia & do Drostán.
Cainnech mac Meic-Dobarcon & Cathal do-ratsator Alterin Alla Uethe na Camsse gonice in beith edar dá Alterin, Do-rat Domnall & Cathal Etdanin do Dia na h-ule edbarta ri Dia & ri Drostán ó thosach go derad i ssaere ó mormaer & ó thésech cu laithi brátha; & bennact in Chomded ar cec mormar & ar cec tosech chomallfas & da'n síl da n-éis.
Gartnait mac Cannech & Ete ingen Gille-Míchél do-ratsat Pet Mec-Cobrig ri coscerad eclasi Críst & Petir abstoil, & do Colum Cille & do Drostán, sér ó na h-ulib dolodib, co n-a nascad do Cormac escob Dúni Callenn, in n-ocmad bliadin rígi Dauíd.
Testibus istis:—Nectan escob Abberdeon, & Léot ab Brecini, & Mael-Domnig mac Mec-Bead, & Algune mac Arcill, & Ruadrí mormar Marr, & Matadín brithem, & Gille-Críst mac Cormaic, & Mal-Petir mac Domnaill, & Domongart fer léginn Turbruad, & Gille-Colaim mac Muredig, & Dubni mac Mal-Colaim.
Do-rat Gartnait & ingen Gille-Mícael Ball Domin i Pet in Púir do Críst & do Colim Cilli & do Drostán.
Teste Gille-Callíne sacart, & Feradac mac Mal-Bricín, & Mal-Girc mac Trálín.
Donnchad mac Mec-Bead mec Hidid do-rat Acchad Madchor do Críst acus do Drostán & do Choluim Cille in sore go brád.
Mal-Féchín & Comgell & Gille-Críst mac Finguni i nn-a fienasi in testus, & Mal-Coluim mac Molíni.
Cormac mac Cennédig do-rat gonige Scáli Merlec.
Comgell mac Caennaig, taesec Clande Canan, do-rat do Críst & do Drostán & do Choluim Cille gonige in gorthe mór i gginn in fris is nesu d'Aldín Alenn, ó Dubuci go Lurchari, etar sliab & achad, i ssaeri ó théssach cu bráth; & a bennacht ar cach hén chomallfas ar és cu bráth, & a mallact ar cach én ticfa ris.
Ro báid Colbán in mormér Buchan & Éua ingen Garnait a ben phústa, & Donnachac mac Síthig tœsech Clenni Morgainn, na h-uli edbarta ri Dia & ri Drostán & ria Colum Cilli & ri Petar apstal, ó na h-ulib dolaidib, ar chuit cetri dabach don-í thíssad ar ard-mandaidib Alban cu cotchenn & ar a h-ard-chellaib.
Bróccín, & Cormac abb Turbruaid, & Morgunn mac Donnchid, & Gilli-Petair mac Donnchaid, & Mal-Fæchín, & dá mac Matni, & mathe Buchan huli 'n-a fiaidnaisse i nHelain.