Fotha Catha Cnucha inso
Dia mboí Cathair Mór mac Fedelmthi Fir Urglais meic Cormaic Geltai Gaíth i rrigi Temnach & Cond Cétchathach hi Cenandos hi Ferand Rigdomna Boí druí amra la Cathair .i. Nuadu mac Achi meic Da Thi meic Brocain meic Fintain do thuaith Da Thi a Bregaib.
Boí in drui oc iarraid feraind i lLaignib for Cathair.
arrofitir combad i lLaignib no beth a chomarbus Dobeir Cathair a thoga tíri dó. Iss ed ferand ro thog in druí .i. Almu.
Rob i robo banceli do Núadait .i. Almu ingen Becain.
Ro cumtaiged dún ocan druid and sin i n-Almain & ro comled alamu dia sund corbo aengel & combad de sin no beth Almu furri dia n-ebrad Oengel in dun dremni drend mar no gabad ael Erend.
dond alamain tuc dia thig is de ata almu ar Almain.
Ro boí ben Núadat .i. Almu oc iarraid a anma do bith forsin cnuc & tucad disi ind ascid sin .i. a ainm do bith forsin chnuc ar is inti ro adnacht iar tain dia n-ebrad.
Almu rop alaind in ben.
ben Núadat móir meic Aiched.
ro cuinnig ba fír in dál a ainm for in cnuc comlán.
Boí mac sainemail oc Nuadait .i. Tadg mac Nuadat.
Raíriu ingen Duind Duma a banchéli sidé.
Druí amra dano Tadg.
Tanic bás do Núadait & ro ácaib a dún amal ro boí oca mac.
iss é Tadg bá druí do Chathaír dar ési a athar.
Bert Raíriu ingin do Thadg .i. Murni Muncaim a hainm.
Ro ás gnóe móir inn ingin isin co mbítís meic ríg & roflatha na Erend oca tochra.
Boí dano Cummall mac Trénmoír rigfénnid Herend fri láim Cuind.
Boisidé dano cumma cháich oc iarraid na ingini.
Dobreth Nuado éra fair ar rofitir combad tremit no biad scarad dó fri Almain.
Inund mathair do Chumall & d'athair Cuind .i. do Fedelmid Rechtmar.
Tic trá Cumall & berid ar écin Murni for aithed leis ar ní thucad dó chena hí.
Tic Tadg co Cond & innisid dó a sarugud o Chumall.
gabais fri grisad Cuind & oca imdercad.
Faídid Cond techta co Cumall & asbert fris Ériu d'ácbáil la ingen do thabairt do Thadg.
Asbert Cumall na tibred acht is cach ní dobérad & nibád sí in ben.
Faídis Cond a amsaig & Uurgrend mac Lugdach Cuirr rí Luagni.
Dáiri Derc mac Echach & Áed a mac is frisside atberthe Goll íar tain do saigid Cummaill.
Tinolaid Cumall a socraiti chucu & doberar cath Cnucha etorro & marbthair Cummall and & curthir ár a muntiri.
Dofuit Cumall la Goll mac Morna.
Gonais Luchet Goll ina rosc cor mill a suil conid de rod lil Goll de conid de asbert.
Áed ba ainm do mac Dáiri díar gáet Luchet co n-áni.
ó ro gáet in laigni trom airi conrate fris Goll.
Márbais Goll Luchet.
Is de sin dano ro boí fích bunaid eter maccu Morna & Find.
Dá ainm ro bátar for Dairi .i. Morna & Dairi Luid Murni iar sin co Cond ar ro diúlt a athair di & nir leic cuci hí ar robo torrach hi & asbert fria muntir a breoad.
arai nir lam a mmudugud fri Cond.
Ro boí ind ingen oca iarfaigid do Chund cinnas dogenad.
Asbert Cond eirg for se co Fiacail mac Conchind co Temraig Mairci & dentar th'asait and ar dérfíur do Chumall ben Fiacla .i. Bodball Bendron.
Condla gilla Cuind lei dia idnacul. co ranic tech Fiacla co Temraig Mairci.
Ro ferad fáelti frisin n-ingin and sin.
robo maith a rrochtain and.
Ro hasaited ind ingen iar tain & bert mac & dobreta Demni d'anmum dó.
Ailtir in mac iar tain leo corbo tualaing fogla do denum for cach n-aen rop escarait dó.
Fuacraid dano cath lcomrac oenfír for Tadg lanéraic a athar do thabairt dó.
Asbert Tadg co tibred breith do ind.
Rucad in bret & is si in breth rucad do .i. Almu amal ro boí do lecun dó ar dilsi & Tadg dia facbail.
Doronad amlaid ro fcaib Tadg Almain do Find & tanic co Túaith Da Thi coa ferand duthaig fesin & ro aitreb i Cnuc Réin frisi raiter Tulach Taidg indiu.
aris uadsom raiter Tulach Taidg fria. o sin co sudi.
conid de sin asbert inso.
Cuinchis Find for Tadg na tor i Cumall mór do marbod.
cath can chardi co can dáil lcomrac oenfir d'fagbail Tadg uair nír tualaing catha i n-agid na ardflatha.
ro fac leis ba loor do mar ro boi uli Almo.
Docoid Find i n-Alamain iar tain & ro aittreb inti & is sí robo dunarus bunaid dó céin robo béo.
Doroni Find & Goll síd iar tain & doratad eric athar o claind Morna do Find.
batar co sidamail noco tarla etorro i Temair Lúacra imman muic Slanga & im banb Sinna meic Mail Enaig do marbad.
día n-ebrad.
arsin doronsatar síd Find & Goll co meit gnim. co torchair banb Sinna dé mon muic hi Temair Luacrae.