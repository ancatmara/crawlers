DÁ BRÓN FLATHA NIME
Héle co mbí fo chrund bethad hi pardus & soscela ina laim do phrecept dona hénaib út.
Dotháegat iarom ind eóin co mbít oc ithe cháer in chraind.
Cáera móra dano sin at milsiu cach mil & at mesco cach fín.
Biit íarom oc ithe na cáer.
Oslaicid iarom Éli iar sin in soscéla.
Laside doimmaircet ind eóin a n-ette fríu & a cossa can scibud ette ná cosse co tairic in praicept.
Laithe mbrátha dano iss ed pridchas dóib .i. a ndoberar do thodérnamaib for anmannaib duíne día brátha .i. na cethri srotha im Slíab Sión ic loscod na n-anmand na ndeich míle blíadna & deich cét mbliadna in cach míle.
Fota in gábud sin dano do neoch ocá mbíat pecda.
Is maith do neoch ocá mbía degáirliud cid isind ló sin nammá.
Cen co beth and acht sein.
bá méte ná cotlad nech oca imrádud céin no beth ina bethu.
Céinmothá titacht Crist co noe ngrádaib nime.
feraib talman do neoch ro génair & geinfes co bráth & muinter iffirnd.
Is amlaid dano dorróega chucu intí Isu Crist & a croch derg fria ais do dígail forro a crochtha ara tuidecht día tesorcain ar gin Díabuil.
Is adbol iarom in slúag bías.
Iss i fíadnaise didiu in tslúaig doasfénpha cách a gnímu eter maith & saich.
Cách ar úair ón do thaisfénad a n-athchomairc a n-atchonnarcatár a súile & i n-atrubratár a mbeóil & a tenga & á ndorónsat a láma & ani mándechatár a cossa.
Crist mac Dé & aingil nime & fir thalman & fir iffrind ic coistecht fris dóib uile coro láis in tasfénad sin do dénam.
A demon comaitechta oc taithmet dó cach uilc dorigne ar no bídside fora láim chlíseom do grés oca forcomét.
A aingel comaitechta dano fora láim deis oc taithmet dó a ndorigne do maith.
O tháiric dó sin uile.
Fégaid sein a brithemnu ar Crist cia de as trummu a maith andá a olc ind fir sea.
Éirged iarom i n-óentaid aingel or Crist.
Dothaegat ind aingil ara cind a lláma fóena.
Fo chen duit ar cach cucumsa doraga or araile.
Is comthrom a maith & a holc dano ind fir seo.
Lenne a leth deside ar Diabul.
Ni etarscérthar ind anim ar is tressiu mo chumachtasa ragaid limsa.
Is trummu dano a olc ind fir sea.
Eirged deside lá olc cosin muintir doréga.
Dothíagat demna ara chind & ferait mifáelti fris.
In tan im ro scáig in t-etergleód sa síl Ádaim.
is and atbera Crist techt la Díabul cona daescorslúag do neoch dodraega & ro laí ina muinteras i n-iffernd cen nach forcend.
Atreset iar sin & dobérat a n-óengáir essib occá tarraing do Diabul lais n-iffern.
It é dano teóra gáire in domain .i. in gáir dorigset túath Dé ocá timarcon don hEgeptacdaib la Foraind ri Muir Romair.
día mmarbad & día ndilgend & do thabairt a mmac & a n-ingen i ndaíre co bráth acht manis tesorced Dia.
Ocus gáir fer n-iffirnd & anmand síl Ádaim do neoch atrubalt díb ría crochad Crist .i. dosfuc ar ulc ri Díabul condas fil i n-erbothaib flatha nime.
In gáir didiu ro láeset na hanmand iar n-imtholtain tuidechta ó Díabul & gáir fer n-iffirnd ina ndíaid.
In tres gáir .i. gáir na n-anmand do neoch atroille iffernd díb icá sroínud ind do bithaitreb pene & rége cen nach crich etir.
In muinter im doróega Dia ragaitside dochum na flatha suthaine la Crist mac n-Dé co mbíat and sin tria bithu sír eter airbrib árchaingel.
Erbada tra lathe brátha iss ed pridchas Héle amal ro ráidsem acht is bec di mór chena aní sin.
Amal dúnas iarom in clérech a lebor doberat ind eóin a ngáir essib & túargit a n-ette ria tóebaib co táegat a srotha fola essib ar ómon lathe brátha.
In t-Éle iarom & in t-Enóc asberar sund ernaiditside ar cind a mmarbtha & a mmartra do chomailliud fástine in Chomded atrubairt tria gin ind fátha.
Quis est homo qui uiuit & non uidébit mortem .i. Cia ro blais bethaib na blasfe bás.
Dotháegatsom iarom ar cind Ancrist fri dered domain conid leisidé claidbebtair .i. Díabul i rricht duine intí Ancríst amal bid do tabairt cretme isin domon dotháet.
epscop dogní fría ingin día haine hé.
Iss ed atberar na derna Crist hi talam mírbail na dingneseom acht mairb do dúscud.
Acht chena bid lánsum ó etrud & ó anbírinne Tri bliadna co lleith dano a áessom amal rob ed áes Crist.
Sood a pólaire ina etun iss é comartha bías fair.
Cach óen na cretfe dó claidbebtair laisseom.
ariss ed atbeirseom conid hé féin mac Dé & conid hé ro thirchansatar fádi. Conid hé Míchél dotháet do nemdaib dia fordinge & conid hé gebes claideb dó.
Conidat é íarom dá brón flatha nime.
Héle & Enóc ina corpaib críad eter ainglib nime co táegat ar cind Ancrist.