A Mhuircheartaigh, mhic Neill nair, ro ghabhais giallu Innsi Fail, dus-ratais uile i nd-Ailiuch, isin ghrianan ghall-groidheach.
Deich g-ced laoch do-chodhais uain do Chenel Eóghain arm-ruaidh moirthimchell Ereann uile, a Mhuircheartaigh mhong-bhuidhe!
Uair nach beo Cu Culainn cain, caomh-dhaltan coir Chonchobhair, as ort ata maisi a sceith, a mhic meic Aedha Fhinnleith!
Diamadh beo Ferghus mac Roich, di d-tart Meadbh fiadh is onoir, ni bhiadh ar cind do chloidhimh a Mhuircheartaigh mhor-ghroidhigh!
Diamadh beo Cu Roi na ramh, a mheic mhaith, a Mhuiriuccan, ro badh riarach deit co a toigh, Cu Raei mac Daire dorn-gloin.
An la do-chodhais uain soir, i g-coigeadh coemh Conchobhair, rob iomdha der dar gruaidh n-grinn occ banntracht Oiligh fhoilt-fhinn.
Adhaigh dhuin ag Oenach Cros—
nirb oibhne bheith i Pardhos—
rugsomar Loingseach Line do lár Thire Thairrngire.
Adhaigh dhun ag Dun Eachdach, 'con cuire doid-gheal deabhthach, rugsomor righ Uladh lenn moirthimcheall uile Erend.
Adhaigh dhuin im Muigh Rath redh, adhaigh i n-Glinn Righe rel, adhaigh ag Casan Linne, rop adhaigh dur degh-gille.
Adhaigh acc Ath Gabhla glan, iarna bharach dar Breaghmhagh, fuaramor reodh for snechta for Magh álainn fhinn Ealta.
Adhaigh dun acc Ath Cliath cain; nir uo deas ris na Gallaibh—
ro baoi bean isin dun trom rop e mac Neill a h-anom: dutraccair co m-beith immuigh, ciar uo bioth-olc an adhaigh.
Tuccadh tuilledh á lóin léir do Mhuircheartach, do mhac Neill, do shaill, do chruithneacht chain, chóir, for-rith fiach fola dearg-oir.
Aisil ocus caisi cain ond rioghain ro-mhaith, ro-ghlain, ocus tuccadh ria cloisin brat datha cech oen-toisigh.
Tucc-som linn Sitriucc na séd, riom ro h-erbadh a choimhéd; ocus ni thardadh air glas na geimheal aloinn amhnas.
Bamar adhaigh occ Liamhain, nir b' uathadh boi ar ár n-iarair, Laighin i n-Glind Mama imuigh ocus Ui chaoimh Cheinnsealaigh.
'Gar g-coccur i n-Glind Mama do Laighnibh co ro-dhana, nin ro lamratur taebh frinn, o thánaic an la lain-fhind.
Adhaigh dun i nd-Aillinn uair; tanaic an sneachta anairtuaidh; rob iat ar d-toighi cen roinn ar g-cochaill chorra chrocoinn.
Lorcan, mac Breasail na m-bo tuccsom lenn—ni h-iomargho—
ro h-iadhadh geimiul garbh gel ar airdrigh lionmhar Laighen.
Adhaigh i m-Belach Mughna; nir fhoilcsiom ar n-deagh-urla; ro bai sneachta dun ar lar, i m-Bealach glorach Ghabhran.
Adhaigh dun 'con Fliodais find; fuaramor biadh ocus linn, don-ruachtar tuirc ar d-toighe o rioghraidhe fhel Osruighe.
Tuccadh luach a bh-failte dhaibh, d'Osruighibh isin chomhdhail—
ni dheachaidh fear diobh da thoigh, gan aisccedh n-aloinn n-erraidh.
Adhaigh dhun i Muigh Airbh uair, ag Tiobrattaibh Briotain buain; adhaigh ag Clar Doire Mhóir, fo-fuaramor ar n-onoir.
Tairgetar coindmheadh is cuairt, co forfhaoilidh, co fior-shuairc, Deisi, fir Mumhan maithe; don-ruachtur a n-deagh-fhlaithe.
Adhaigh dhun i Mhuigh Feimin, co dearbh ocus co deimhin, adhaigh h-i Caisiul Mumhan; ann ro maoite an mor-phúdhar.
Tuarccabtha tri cath crodha, diana, dearcca, dimora, co n-aca cach aroile, ar cheart-lar an mhor-mhoighe.
Ro laiseam ar g-cochla dinn, mar no ladh muintiur deigh-righ; ro baoi Muircheartach glan gle, oc imbirt a fidhchille.
At-rubart Ceallachan cruaidh—
ocus ro badh dún a bhuaidh—
a fhiora Mumhan co m-bladh, na ettruiccidh Clann Eoghoin.
Assa meisi do dhul leo, indas ar g-cor uile i n-gleo; muirbhfitt duine ceach fir, muinter miadhach Muircheartaigh.
Tuccsom linn Ceallachan coir, fo-uarastar a onoir, fail coig n-ungae n-decc fo laimh, idh iairn 'ma chois chomhlain.
Adhaigh dun uile 'moalle i machaire O g-Cairpre; robe ar g-clithar, robe ar g-coill ar g-cochaill corra crocoinn.
Ceol agoinn i moigh 'sa toigh, coistecht ris in g-caissearnaigh—
andar lenn, ba torann trom ic sithladh na g-cruadh-chocholl.
Adhaigh i g-Cill Da Lua luim; tugsom aghaidh fri Leth Cuinn; adhaigh i Cinn Choraidh chass, adhaigh i Luimneach lionn-ghlas.
Adhaigh dun icc Ath Caille, for ceart-bhru na Sionainne; ni fuarus, ar d-techt ó m'thoigh, conair mar an g-Cretshalaigh.
Adhaigh acc Slebh Suidhe an Riogh ro laiseam din uile ar sníomh; ni fhuaramur ar n-goradh i Muigh aloinn uar Adhar.
Adhaigh dun ic Loch Riach reil, do Mhuircheartach, do mhac Neill, adhaigh i Meádha Seola, do Mhuirchheartach bhith-bheódha.
Fuaromor ic Ath Mac Cing rioghraidhe Chonnacht ar ar g-cinn; do-ratadh arccat is ór don chuire bhuiligh bhreac-mhor.
Conchobar, mac Taidhg tarbhdha, airdri Connacht comchalma, tanaic lenn gan gheimeal ghloin, i n-Grianan uaine Oiligh.
Adhaigh i Muigh Ai uaine; adhaigh oile i Raith Guaire; aibind ind adhaigh, ní chél, bamar ic Srath an Fhiren.
Adhaigh dun ic Suil Daimh dein, do Mhuircheartach, do Mac Neill; ocus ni ro trasccair oirn, ar bh-feabhus imon g-comloinn.
Adhaigh dun icc Ath Seanaigh, cen mheing ocus cen mheabhail; proind cétt cech fichet ria roinn o Chenel g-calma g-Conoill.
Adhaigh dhun i m-Bearnus buan, ocus rop aibhind diar sluagh: adhaigh dún, ria d-techt diar d-tigh, occ Licc ingheine Laoidhigh.
Adhaigh dun i Muigh Glas gorm; arna bharach d'ól na g-corn; ro bhai glór, cen bhron, co m-blaidh, it' toigh moir, a Mhuircheartoigh!
O Lochan uane na n-Each ro las giolla co h-Oileach, dia radh ri Dubh n-Daire n-dail, mná do chur isin luachair.
Gilla Eirigh suas, a Dhubh Doire, damh sonn dochum do thoighe, friothail cech n-duine dibh mar do friothailte airdrigh.
Dub Daire Abair frim cia damh ticc ann, i nd-Oileach ruirech Righreann?
innis dam a ghille ghil, co n-dearnar i friothailimh.
Gilla Rioghraidhe Ereann i n-geimhlibh maille re mac Neill neimhnigh, deich ced laech i n-gaisccedh ghrinn, do Chenel Eoghain egh-fhind.
Dub Daire Ro ba buidheach Mac De dhein do Mhuircheartach, do mac Neill; rob cian i treisi Banba, d'ua Neill Frossaigh ro-chalma.
Ro friothailti an rioghraidh reil, ionus rop ail do Chloinn Neill, cen bron, cen dubha 'san tigh, immar no bheittís cleirigh.
Deich bh-fichit muc— monar n-glan, deich bh-fichit bo, da ched damh, ro tuairccthi i nd-Oiliuch eidhneach, do Mhuircheartach mhoir-gheimhleach.
Tri fichit dabhach do ghruidh, sochaidhe dar scaoilseat gruig, co bh-fhurthain do mhiodh mheadhrach, do Mhuircheartach mhoir-mheanmnach.
Da dhabhaigh dhecc do mhiodh mheann tuccadh do rioghraidhe Ereann, proind ced di cech biadh co m-blaidh, i nd-ardharc doiph on rioghain.
Sadbh Bealaigh Gabhrain na n-gleann ro deledh do mhnaib Ereann, im gheanus, im chell gan chol, im thabhairt, im thiodhnucol.
Beandacht cech fir co d-teangaidh for inghin maith mhoir-Cheallaigh, ocus beandacht Christ ghloin ghle for inghin righ Osraige.
Nocha n-fhaca theas no thuaidh, uile fon Erinn arm-ruaidh, nocha n-fhuarus, thiar no thoir, bean mar do mhnaoi, a Mhuircheartaigh.
Cén ro baoi an rioghraidh na n-dreann i nd-Ailiuch ruireach Frighreann, gan choindmeadh for neach oile acht for Dubh n-dail n-dagh-Doire.
Dubh Doire nochan fearr occlach oile buidheach;
Dia is duine asa toigh Dubh Doire ua Tighearnoigh.
Tucctha logh a leanna lain do Dhubh Doire dil dreach-nair, do chreich Dal Araidhe uair, d'ór, do dhamhaib, do dheagh-bhuaibh.
Fiche bo ind cech m-boin co m-bladh, fiche damh ind ceach aen-damh, fiche muc cech muic, ba rath, do Dubh Doire o Mhuircheartach.
I g-cind choicc mios—monar n-glan, ro leiccthi an rioghraidh for magh, dia m-brith do Donnchadh mac Floinn, do righ Midhe mor-aloinn.
Assut duit an rioghraidh reil, ar Muircheartach, ar mac Nell, oir as tu, a Dhonnchaidh, dearbh leam, duine as fhearr d'fearaibh Ereann.
As fearr tusa anu-sa, a ri, riot nocha gebh neach i g-cri, as tu tug an rioghraidh reil, a Mhuircheartaigh mhic mhoir-Neill.
As fearr thusa, a Dhonnchaid dail, indas duine 'n-ár d-talmhain; gipe bess h-i d-Teamraigh teinn, as é as airdrigh for Erinn.
Beir mo bheandachtain co m-bloidh, a mheic Nell Ghlunduibh ghle-ghloin, corop uait gabhthar Teamhair, a fhlaith Locha finn-Feabhail.
Corop lat' chinel Magh m-Breagh, gurab leu Teamhair thaoibh-gheal, co m-bett geill Gaeidheal it' toigh, a mhic mhaith, a Mhuircheartaigh.
A MHUIRCHEARTAIGH.