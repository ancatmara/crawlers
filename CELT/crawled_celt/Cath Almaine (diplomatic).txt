Cath Almhaine idir Laigniu, & Ui Néill intertíd Decimbris ra cuiredh an cath-sa.
Cáuis an chatha-sa id_est an boromha ro mhaith Finnachta do Moling, atobhach d-Fergal, & issedón nara fuilngeador Laigin.
Nis tuccsat Laigin do Loingsech mac Aongusa, & ní tucsat do Congal Cinnmhaghair, cía ro fuilngettur mór dimnedh ó Congal, & ní moo dno robail doibh athabhairt d-Fergal, uair ro tairisnigh-siot i m-briathraibh Moling ra geall na bertha uatha tré bítha an boromha o Laignib.
Bá trom tra la Fergal sin id_est Laigin do nemhchomhall
angeallta fris, go ro fuacradh sluaigedh direcra dimór úadh for Leth Cuinn id_est for Eogan & for Conall, & for Airgiallaibh & Mídhe an cetramadh bliadain a flaitiusa féin, no itress bliadain déc, ut quibusdam placet, do thobhach na boromba.
Ba fada tra ro bhás og an tinól sain; uair assedh ad-beiredh gac fer do Leith Cuinn gus a roicheadh an fuaccra ed ón dá t-tí Donnbó ar an sluaghadh raghad-sa.
Donnbó immorro mac baintreabtaighe eisidhe d-Feroibh Rois, agasní deachaidh lá na aidhchi a taigh a mathar imach ríamh, & ní raibhe in Eirinn uile budh caoímhe, no budh ferr cruth, no delbh, no denamh inás.
Ni rabha i n-Eirinn uile budh griubhdha, no budh segaine inás, & as uadh budh ferr rann espa, & risgéla for domhon.
Asé budh ferr do ghlés ech, & do indsma slegh, & d-fighe folt, & budh fer riaichni na einech de quo dicitur.
Aille macaibh Donnbo baidh, binne a laidhe luaidhid beoil, aine ogaibh Innsi Fáil, ra thogaibh tain trillsi a threóir.
Niar licc dno amathair Donnbo la Fergal go t-tuccadh Máol mac Failbhe, meic Erannain, meic Criomhthainn comarba Coluim Cille fria aisic beó, & go t-tuccsaidhe Colum Cille dno dia chionn go risedh Donnbo slán da taigh fein a crích Laigen.
Tocomla dno Fergal for séd.
Ra battur dna lucht eólais reimhe, nir bó maith an t-eólus do radsad dó.
ed ón iccumhgaibh gacha conaire & i n-aimhredhibh gacha conare, go rancuttur Cluain Dobail in-Almaine.
As ann buí Aodhan clamh Cluana Dobhail ara chinn.
Do ronsad dno na slúaigh micostadh ed ón aaonbhó do marbadh & afuine ar bheraibh na fhiaghnaisi & athech do bhreith da chinn & a losccadh; Con-er-bert an clamh comba digal go bráth for Uibh Neill an digal do beradh an coimdidh farsin.
tainicc an clamh remhe go puball Fergail, & battur rioghradh Leithe Cuinn uile ara chinn sin phuball in-tan-sin.
Ro baoí an clamh ag acaoine a imnidh na f-fiaghnaisi, ní tainig cridhe neich dibh fair, acht cridhe Conbretan meic Congusa rí f-Fer Rois, & asedh onna ba h-aithrech do Coinbretan, uair ni terna rí do nech ro bhaoí isin phuball acht Cubreatan mac Oengusa aáonar asin chath.
Conadh ann ad-bert Cubretan:
Ad-ágar cath fordearg flaind a fhir Fhergaile adglionn badh bronaigh muintir Meic Maire ar m-breith an taighe dar cionn.
Bo an chlaimh ro gaod andeaghaid a daim, mairg laimh ra toll ambrad ar ní thimcomart mac Brain.
As andsin as-pert Fergal fria Donnbó; ‘déna airfidedh dúin a Doinnbó, fo bith as tú as deach airfididh fail i-n-Eirinn ed ón i-cuisigh, agas i-cuislendoibh, & i-cruitibh, & randaibh, & raidsechoibh, & rigsgelaibh Eirenn, & isin madinsi imbarach do beramne cath do Laignib’.
‘Ac’ ar Donnbó ‘ní cumhgaim-si arfidedh dhuit-si anocht, & nimthá aongniomh dibh sin uile do taidbh-sin anocht, & cip-si áirm irabhai-si amarach, & imbeó-sa do dhén-sa airfidedh duit-si.
Dénadh immorro an rioghdruth ua Maighléine airfidedh dhuit anocht’.
Tugad ua Maighleni chuca iarttain.
Ro gabh-saidhe og indisin cath & comramha Leithe Cuinn, & Laigen, o thoghail Tuama Tenbath ed ón Deanda Rígh in ra marbhadh Cobhtach Caolbhregh, conigi an-aimsir-sin, & ní bá mór codalta do rinnedh leó in-aidhchi sin rá méd egla leo Laigen, & la méid na doininne ed ón uair aidhche fhéle Finniain gaimhridh sin.
Imthús Laigen do-lottur-saidhe i-Cruachán Claonta, dáigh ní mhaidh for Laigniu da n-dearnat acomairle ann, & gurob tíusad do chum an chatha.
Lottur iarsain go Dinn Canainn, a-saidhe do chum an chatha.
Con-rancuttur tra isin maidin ar na marach, na catha cechtardha, naoí míle do Laighnibh, míle ar fichit immorro do Leith Cuinn.
As crúaidh & as feochair racuiredh an cath-sa leith for leth, & ra ghabh cach na chomraicibh ann: Ra ba dimór rá innisi comrama na laoch Laigen, & laoch Leithe Cuinn.
As bert go f-facas Brighid ós cionn Laigen; ad ches dno Colum Cille ós cionn Ua Neill.
Ra mheamhuidh iaramh an cath ría Murchadh mhac m-Brain, & re n-Aodh Mend mac Colgan Rí Laigen Deasgabair.
Ra marbadh Feargal ann.
Aodh Mend, & Dunchadh mac Murchadha ro marbhsat Fergal fadesin, & Bile mac Bain Rí Alban, as uaidh ainmnighther Corr bile in Almaine.
Asé dno Aodh Mend ra marb Donnbó, ní torcair immorro Fergal go t-torchair Donnbó.
Ra marbadh dno sesca ar cet amhus indú sin.
A coimhlín féin ro-marbhaid Laighin san chath sin do Leit Cuinn ed ón naoí míle; & naoí n-gelti dibh do thol for geltacht, & cét righ do righaibh.
Atá Cnoc Fergail annsin.
Ra chuirsiot Laigin ilaigh commaidmi and dno.
Unde:
Deodh laithe Almaine, ar cosnamh búair Breaghmaine, ro la badbh beldearg biorach, iolach imcenn f-Fergaile.
Scarais Murchadh ra midlaigh, brogais a triuna i-t-talmuin, do soí faobhar fria Fergal.
go f-fein dearmair des Almuin.
Bath ann cet ruirech rathach, cruadhach costadach carnach im naoí n-gelta gan míne. naoi mile fer n-armach.
Ceitri cet cabhsaidh a-Cruaich, las an amsaigh gaod san n-glíaidh latrí cedoibh Conaill cruaidh, asé.
Ra gabhadh annsain an druth ua Maighleine, & do radadh fair geim druith do dhénamh, & do rigne, bá már, & bá binn an gheim-sin, go mair geim ui Magleine ósin ale oc druthaibh Eirenn.
Ra gadadh achenn iarttain d-Fergal, & ra gadadh a cenn don drúth.
Ra baoi mac alla gheimi an druith sin aieor go cenn tri la & tri n-oidhche.
As de as-m-berar geim ui Maigleine og tafan na fer san monaidh.
Do luidh dno Aodh Laighen mac Fithcheallaigh Rí Ua Maine Connacht iráon madhma, & teichidh go n-epert fria macoibh: ‘Nacham faccbaidh a maca, budh ferde bur mathair friu mo-breith-si lib’; ‘Nit berad’ or Laighin.
Conadh annsin ro marbadh Aodh Laighen Rí Ua Maine.
Ra siachtattur immorro a meic Aodha Laighen im Aodh Alláin mac Fergaile go Lilcach airm a-m-buí.
Mo-dichu mac Amargin, & an Gall Craibhdheach.
Ni f-fuaramar ar talmain Almain badid-redithir ni rangamar iarsin cath Lilchach badid nemethar.
Ba buadhach tra an lá-sin do Laighnibh.
Ra h-anact immorro Cubretan mac Congusa Rí f-Fer Rois ar na runna do righne an-aidhche reimhe. Condail na riogh battur Laigin an-aidhchi-sin ag ól fína & medha ar c-cur an chatha go subhach soimhenmnach, & cách diobh ag innisin a chomramha, isíad medraig medarcaoin.
As andsin ra ráidh Murchadh mac Brain ‘Do berainn carpat cethre cumala, & mo ech, & merradh don láoch no raghadh isin n-ármach, & do béradh comhartha chugainn as’.
‘Ragad-sa’ ar Baothghalach laoch di Mumain.
Gebhidh achatherradh catha & comhlainn uime, go rainig go h-airm i-m-boí corp Fergaile, go c-cuala ní inesgairgaire isin aéor osa cinn con-d-epert. arclois uile, ‘timarnadh duibh ó righ Secht nimhe.
Denaidh airfidedh da bar t-tigerna a nocht ed ón d-Fergal mac Maoleduin, cia do rocrapair sunn uile inbhar naoís dána eidir cuislendchu, & cornaire, & cruitire na tairmesccadh er fhúath, no éccomhnart sibh dairfidedh anocht d-Fergal’.
Go c-cuala iaramh an-t-oglach an cuisigh & an ceól sirechtach, go c-cúala dna san tum luachra bá nesa dhó an tórd fiansa bá binne ceólaibh.
Luidh an t-oglach na tocum; ‘na tair ar mamus’ ar an cenn fris.
‘Cesc cia thú?’ aran t-oglach.
‘Ni ansa misi cend Duinnhó’ ar an cenn, ‘& naidm ro naidmedh form aréir airfidedh an rí a nocht, & na erchoididh dhamh’.
‘Caidhe corp Fergail sunn?’ aran t-oglach.
‘As e do aithtne frit anall’.
‘Ceisc andad bér lem?’ aran t-oglach.
‘As tú as deach lim: nom bera’ ar an cenn; ‘acht ráth Crist dod chinn danom ruga, go d-tuga me ar amus mo colla do ridhisi’.
‘Do bér égin’ ar an t-óglaoch.
im-poi an-t-oglaoch & an cenn lais conige Condail, & fuair Laigniu ag ól ar a chenn sin aidhchi cetna.
‘An t-tugais comurtha lat?’ ar Murchadh, ‘tugas’ ar an t-oglac ‘cenn Dhuinnbó’.
‘Furim aran fhuaithne úd thall’ ar Murchadh.
Tugsat an sluagh uile aithne fair gur bé cenn Duinn bó, & asedh ra raidhsid uile:
‘Dirsan dhuit a Duinnbó, bá cáomh do dhealbh, déna airfidedh cluinn a nocht, febh do rignis dot-tigerna imbuarach’.
Impaighter a aighedh dno, & att-racht adord fiansa attruagh ar aird, go m-battur uile ag caoí, & ag tuirsi.
Idhnaicidh an láoch cetna an cenn do chum a cholla amal ro geall, & coirghidh é ar a mheidhe.
Cittracht, rainic Donnbó go tech a mathar.
Uair assíad tri ionganta an chathasa ed ón Donnbó do rochtain na bhethaidh gonige a thech dar chenn brethre Coluim Cille, & géim an druith ui Maigleine tri la & tri h-aidhce san aéor, & na naoí míle do foruaislig an míle ar fhichit.
Unde dicitur:
Cath Almaine ard a n-gein mór an gniomh Decembeir, rom bris Murchadh morda crech.
mac Brain la laochraidh Laighnech Memhaidh ar Fergal Fail. armac Maoilidúin dermair.
gom eltis muille fo leircc. arlintibh fola fordercc.
Ocht righ ochtmoghad iar f-fior.
naoí míle gan imarriomh.
do Leith Cuinn comal n-gnaoi.
do rochair ann ar anchaoi.
Naoi n-geilte for gealtacht de.
lottur diobh for Fidh n-Gaibhle ra claoclaidhsit dath iarttain.
ara glethea Cath Almain.
Haec sunt nomina regum qui interfecti sunt in hoc bello.
Hi sunt quidem do Shíol Guinn.
Fergal mac Maoiliduin cum militibus suis.
Forbasach rí Bogaine.
Fergal ua Aithechdha.
Fergal ua Tamhnaigh.
Mac Eachach Lemhna.
Congalach mac Conaincc.
Eicnech mac Conaing.
Coibdeanach mac Fiachaidh.
Conall Cráu.
Fergas Glut.
Murghes mac Conaill.
Letaithech mac Concharat.
Anmcaidh mac Concarat.
Aedgein ua Maithe.
Nuada Uirc ri Guill, & Irgconuill.
Decem nepotes Maoilifitrigh.
Itesin righ Ua Neill an Tuaiscirt.
Hi autem qui sequuntur Ui Neill an Desgirt, Oilill mac Feradhaigh.
Suibhne mac Congalaig.
Aod Laigen ua Cernaigh.
Nia mac Cormaic.
Clothna mac Colgan.
Tadhg mac Aigthide.
Dubhdacrioch mac Duibhdhabairenn.
Mencossach mac Gamnaigh.
Elodhach mac Flainn ó Sgigi.
Dunchadh ua Fiacrach.
Mac Conloingsi.
Mac Maoile Móna.
Doiriadh mac Conla.
Flann mac Aodha Odhbha.
Mac Concoingelt.
Mac Tuathail meic Fáolchon.
Indrachtach mac Taidg.
Mac Garbhain.
Dá ua Maoilcháich.
Da mac Aileni.
Fócarta ua Domhnaill.
Ailill mac Conaill Graint.
Fidhgal mac Fithcheallaigh.
Duibdil ua Daimine et fratres ejus.
Da mac Muredhaigh meic Indreachtaigh.
Nuadha mac Duibh dunchuire.
Rechthapra ua Cumusccaigh.
Ua Maine cer cer cera.
Fergas ua Eogain.
no Leogain.
Flaitheamhail mac Dluthaigh.
Donghalach ua Aongasa.
Conall Menn rí ceneil Cairbre.
Mac Erca mac Maoilidúin.
Tri h-ui Nuadhat.
Flann mac Irgalaig.
Aod Laigen mac Fithcheallaigh.
Niall mac Muirgessa.
Dolore autem et frigore mortui sunt Tar eis Cath Almaine i-ttorchuir Fergal mac Maoilidúin.