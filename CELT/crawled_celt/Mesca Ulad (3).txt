M ES CA U LA D dianda tairle mo lorgsa mairfidus Is messe ol Triscoth.
Nách fer díb donecuchussa co handíaraid atbélat a beóil.
Is messe ol Reordae drúth.
Is messe ol Nia natrebuin chró.
Is messe ol Daeltenga.
nechtar nátharni nod ra ol Dub & Rodub.
Cotréracht cach fer díarailiu imbi.
Nacha foglúesed anIsin ol Sencha.
Fer dongegat Ulaid cinip é gaiscedach bas dech bes and.
is é nod raga.
Cía uanni son ol Ulaid.
Chulaind ucut cenip se gaiscedach bas dech and is hé nod raga. Frisnerachtatar iarom isin les & Cu Chulaind remib.
Inn é in genid seo as dech gaisced la hUltu ol Fintan.
La sodain lingid Cu Chulaind i n-ardai co mboí for tulchinniu ind lis.
forróebling a gaisced forsind aurdrochut con torchartár dia n-ailchengaib in gaisced ro bátár isin dún.
Ructa iarom hi tech ndarach cúachlete & comla ibair aire i mbatár tri fertraigid dia tiged.
da drolam íaraind esse.
indber íarind arin dá drolam sin.
Ro hesrad a tech di cholctib & brothrachaib.
Dobert Crom Deroil a ngaisceda inna ndíaid.
sudigthi.
arrocabar gaisced Con Culaind úasaib.
Tessaigid indlat dóib ol Ailill.
dobert coirm & bíad doib comtar mesca.
Dodasathiged Crom Deróil béos dús i mbuí ní bad áil dóib.
Ó raptar mesca benais Sencha bascrand.
contúasiset fris Tabraid tra for mbennachtain forsin flaith donfáncid iségonnae ro both frib.
ní lám i ngort mbocht is imda coirm & bíad dúib lasin fláith donangid nírbu écen a rád fri urgnam.
Is fir són ol Dóeltenga.
Tongusa a toinges mo thúath nádcon ricfaid far tír co bráth.
acht a mbertae eóin úaib inna crobaib acht fir Herend & Alban co aitrib for tíre & do breith for mban & for set & do brisiund cend for mac fri clocha.
is de asbreth Fergus for Tána inso Léic ass Dubtach n-Doeltengad ar cul in tslúaig no srengaid nocon dergeni nach maith ro geogain in n-ingenraith.
Ferais echt ndochlae ndobail guin Fiachaig meic Concobair nibu amru ro cloth dó guin Mani meic Fédelmtheó Rigi n-Ulad ni chosnai mac Lugdach meic Casrubai iss ed dogní fri doini annad ruba contsuidi.
Ni gó aní sin trá ol Dubthach décidsi a tech dia daigni & a ndúnad fil ara tech.
Nach facthi cid áil dúib dul ass níp thá cumac dó.
Is mebol damsa indosso mani fuil imorbága imar tobairt immuich.
acht nammá in láech ucut as dech gaisced la hUltu rofestar fis scél úadib.
Cotrosci Cú Chulaind & ró lá cor n-iach n-erred de i n-ar da co ruc a chléthe n-óchtarach din tig co mboí for cléthiu in tigi aile co n-accae in slóg sís úad.
Doralsat óenclár catha foraib día tobairt.
Dobert Ailill a druim frisin comlaid día n-anacol.
Gabsit a secht meic a láim an dorus.
Dommemaid in slóg for lár ind lis.
Tolluid Cu Chulaind coa muintir & dobert a luie frisin comlai co lluid a chos trethe co rice a glún.
Mád do ben doléced ol Dóeltenga no biad ina lligu.
Tobert Cu Chulaind a lue afridisi co mboí a n-imdorus isin tenlug fó.
Fresdiadam ol Sencha.
iss ed bias and olso Cu Chulaind.
Cach n-ada as ada do ócaib oc comruc bíd ocaib.
tofil fair celiu chucaib sund.
Cate far n-arle .i. for comarli ol Sencha.
tocraid for ndrommand fri fraigid uli & bíd a gaisced ar bélaib cáich & erbaid óenfer dá n-acallaim.
Mád trummi turcbáil a ndubí fochartaid a tech díb.
Cia atagegalldathar .i. acaillfes ol Sencha.
Atagegallarsa of Triscoth.
Nách fer díb donécucussa atbélat a beóil.
Batár a chéli oc airli a n-airle .i. oc denam a comairli immuich.
Ceist cia atageglathar & cetnaraga cucu isa tech ol ind óic ammuich.
Ragatsa ol Lopán.
iarom Lopan isa tech cucu nonbor dó. In laich sin láechu ol se.
iss ed ar in laích.
In fer co cind a chéli ol Driscoth.
Fír Driscoth sund oc erlabrai Ulad ni fuil aurlabrai mathi leo chenae.
Danéci Triscoth co andiaraid co tarla a di bond bána fair.
Tolluid iarom Fer Caille isa tech nonbor.
In láin sin a laechu ol se.
iss ed a n-imláin in fer co cind a cheli ol Driscoth.
Daneci Driscoth co andiaraid co tarla a da bond bána fair.
Tolluid iarom Mianach Anaidged isa tech nonbur.
It bana linni ind o thair filet forsin lar ol se.
Daneci Driscoth.
Domfecise ol se dús in n-ebél de.
Gabais a cheli a chois foí & immambert forsna tri nónboraib ro bátár isin tig iarom conná dechaid nach háe i mbethu ass eter sudiu.
Congair iarom in slóg ammuich immá tech dia gabáil for Ulto.
Ro láiset íarom Ulaid a tech tara cend co torchratar tri chét fón tig din tslóg ro buí friss anechtair.
Dlútai in cath dialailiu.
Batár iarom i n-imnisiu in chatha co medón laí ara bárách.
Ro gab maidm for Ultu ar abu ar bati úati.
Buí Ailill for sosad in dúine oca ndéscin.
Roptar scéla innisen damsa scela Ulad cosindiu.
Atchúas dam ni bátár i n-Hére óic a cumma dóib co n-accu ní dénat acht mebáil indiu.
Is cían o as fásach ni gebthar cath cen ríg.
Mád imomsa im dobertha in cath níbád chían folilastae.
atchíd nim thása cumac dóib is díguin .i. sarugud domgonar imáib.
La sodain ro lá Cu Chulaind begd de tresin mbudin & fordarubai fó thrí.
Fordarubai dano Furbaidi Fer Bend mac Conchobair imma cuaird.
ni gointis a cheli ara lechet .i. ara chaimi leo.
na gonair ol alaile dib in ségond sa. Ní mellach a caíne?
dogní.
Tongussa a tongas mo thúath cid cend óir no beth fair na ngénaind seo oc guin mo bráthar.
benaid side sleg n-ind & adbaill de.
Mutti iarom in cath for Érnu & ní ernaí acht trian díb ass.
Orgit Ulaid iar sin a ndún n-uli.
aingit Ailill & a secht maccu ar nad bátar hi cath friu O sin tra nír threbad Temair Lochra.
Atdluí Crumthand Niath Nair ass.
Érnaib. Contric fri Richis mbanchainti tíar oc Lemain.
mumme do Crumthand in ben.
In farcbad mo macsa ol si.
Forrácbad ol Crumthand.
Tair limsa ol si co ndérais.
 .i. coro digla cisi dígal ol Crumthand.
Co rubae Coin Culaind tara esi ol si.
Cinnas dogéntar son ol éseom.
Ni handsa.
ma rut bet dí láim dó níbat écen nách n-aill chena ár fogéba i n-ascid.
Lotar didiu i ndíaid in tslúaig co farnactár Coin Culaind for áth ara cind hi crích Úathne.
Tiscaid Riches a hetach di fíad Choin Chulaind.
Muchais Cu Chulaind a étan fri lár arnácha ndercachad a hernochta.
Tofairthe hifechtso a Chrumthaind ol Riches.
dofuil in fer chucut or Lóeg.
Naté ém ol Cu Chulaind céin bes in ben in cruth ucut nís n-érussa.
Gabais Lóeg cloich asin charput & dibaircid di conda ecmaic tara lutain co mmemaid adruim i ndé.
combo marb de iarom.
Cotréracht iar sin Cu Chulaind ar cend Crumtaind & fich fris co tuc a chend lais & a fodb.
Dollotár iarom i ndegaid in tslúaig co mbatár oc dún con Culaind co feotár and insind aidchi sein.
Bátár iarom for foirriuth co cend cethrachat aidche forind óenfeis la Coin Culaind.
tíagait úad iar tain & fácbait bennachtain leiss.
Tánic dano Ailill anes fri hUltu co mbuí for célidi occo.
Dobreth comlethet a enech di or & argut do Ailill & secht cumala cach meic día maccaib.
Dolluid iarom Ailill dochum a thíri fó chori & óentaid fri Ultu.
Boí iarom Conchobar iar sin cen coscrad a rígi immi céin buí i mbíu.