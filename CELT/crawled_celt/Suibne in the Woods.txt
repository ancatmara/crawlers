A bennáin a búiredáin:
Suibne in the woods Ó ro thairis Suibne ar barr chraoibhe urairde eidhnighe ann sin ro thairis an chailleach ar crann eile ina farradh
At-chúalaidh-siomh búiriudh an doimh alla & do-rinni an laoídh & tuc teastmholta crann Éireann ós aird innte ag foraithmheadh ar-aill día dheacruibh & día imsníomh budh-dhéin go n-débairt ann-so:
A bennáin a búiredáin a béicedáin binn is binn linn in cúicherán do-ní tú 'sin glinn
Éolchaire mo mennatáin do-rala ar mo chéill —
na lois isin machaire na h-ois isin t-sléib
A dair dosach duilledach at ard ós cinn chruinn; a cholláin a chráebacháin a chomra chnó A fern nídot náimtide; is álainn do lí; nidat scenbaide ar in m-beirn i m-bí
A draignéin a delgnacháin a áirnecháin duib; a birair a barrglasáin do brú thopair luin
A minéin na conaire at milse gach luib a glasáin a adglasáin a lus forsa m-bí in t-suib
A aball a ablachóc trén rot-chraithenn cách; a cháerthainn a cháeracháin is álainn do bláth
A driséoc a druimnechóc ní dama cert cuir: ní ana 'gum letradsa gursat lomlán d'A ibair a ibracháin i reilgib bat réil; a eidinn a eidnecháin at gnáth i coill chéir
A chuilinn a chlithmaráin a chomla re gaíth; a uinnes a urbadach a arm láma laích
A beithe bláith bennachtach a borrfadach binn álainn gach cráeb chengailtech i mullach do chinn
Crithach ara chrithugud at-chluinim 'ma sech; a duille for rithugud dar lem is í in chrech
Mo miscais i fidbadaib ní cheilim ar cách
gamnach darach duilledach ar sibal go gnáth
Is olc sén ar milles-sa ainech Rónáin Finn; a ferta rom-búaidretar a chlocáin ón chill
Is olc sén i fúarus-sa eirred Congail chóir a inar cáem cumtachglan co cortharaib óir
Rop é guth gach áenduine don t-slóg détla daith; ‘Ná tét úaib fán célmaine’
‘fer in inair maith’
Gonaid marbaid airligid; gabaid uile a eill; cuirid é cid lór do chin ar bir is ar beinn
Na marcaig dom thárrachtain dar Mag Coba cruinn: ní roich úaidib áenurchar dam-sa dar mo druim
Ac dula dar eidnechtaib ní cheilim a laích
degurchar na gothnaite damsa résin n-gaíth
A eltéoc a luirgnechóc fúarus-sa do greim; mise ort ac marcaigecht as gach beinn i m-beinn
Ó Charn Chronáin chomramaig co beinn Slébe Níad ó beinn Slébe Uillinne ricim Crota Clíach
Ó Chrotaib Clíach comdála co Carn Liffe Luirc ricim re tráth íarnóna co Beinn Gulban Guirt
M'adaig ría cath Congaile robo sirsan lem 'síu no beinn for utmaille ac siriud na m-benn
Glenn m-Bolcáin mo bithárus; fír fúarus a greim; mór n-aidche ro frithálus rith rothrén re beinn
Dá sirinn im áenaide sléibte domain duinn ferr lim inad áenboithe i n-Glinn Bolcáin buirr
Maith a uisce idan-glas; maith a gáeth glan garg; maith a birar birar-glas; maith a fothlacht ard
Maith a eidnech idnaide; maith a sail glan grinn; maith a ibar ibraide; ferr a beithe binn
Dá tístasu a Loingsecháin chucum in gach richt cech n-aidche dom acallaim bés ní anfainn frit
Ní anfainn ret acallaim munbad scél rom-gét athair máthair ingen mac bráthair ben balc d'éc
Dá tístea dom acallaim ní bad ferrde lem; ro sirfinn ría matanraid sléibte Boirche Benn
Do muilenn in menmaráin no meiltea do thúaith a thrúagáin a thoirsecháin a Loingsecháin lúaith
A chaillech in muilinn-se cid 'má n-geibe m'eill?
M' écnach duit at-chluinim-se is tú i-mmuig ar in beinn
A chaillech a chuirr-chennach in raga for ech?
‘No ragainn a thuirr-chennach’
‘ munam-faiced nech’
‘Dá n-dechar a Suibnecháin’
‘rop soraid mo léim’
Dá toraissiu a chaillecháin ní rís slán céill
‘Ní cóir éim a n-apraidsi’
‘a meic Colmáin cais;’
‘nách ferrde mo marcachas’
‘gan tuitim tar m'ais?’
Is cóir éim a n-apraim-se a chaillech gan chéill; deman acut aidmilliud: rot-millis fa-déin
‘Nach ferrde let m'eladain’
‘a geilt sáerda seng’
‘mo beith acut lenamain’
‘i mullaigib benn?’
Dosán eidinn imúallach ásas tré chrann cas dá m-beinnse 'na chertmullach no ágsainn techt as
Teichim ríasna h-uiséoca; is é in trénrith tenn; lingim tar na guiséoca i mullaigib benn
Ferán eidinn imúallach in tan éirghes dúinn gairit bím dá thárrachtain ó ro ás mo chlúim
Crebar oscar antuicsech in tan éirges dam idnar lim is derg-náma in lon do-ní in scal
Gach áenúair ro linginn-se co m-bínn ar in lár co faicinn in cremthannán thís ac creim na cnám Sech gach coin i n-eidnechaib lúath no geibed m'eill; is é lúas no linginn-se co m-bínn ar in beinn
Sinnaig beca ac brécairecht chucum ocus úaim; meic thíre ar a lécaidecht
teichim-se re a fúaim
Ro thríallsat mo thárrachtain ac tocht 'na rith tenn gur theiches-sa rempu-som i mullaigib benn
Tánic frim mo thairimthecht gipé conair thías; is léir dam ar m'airchisecht am cáera gan lías
Bile Cille Lugaide i tuilim súan sáim: ba h-aíbniu i ré Chongaile Áenach Line láin
Do-raga in réodh réltanach ferfas ar gach linn; isam súairrech sechránach 's mise faí ar in binn
Na corra go corrgaire i n-Glinn Aigle úair; elta d'énaib imlúatha chucum ocus úaim
Ní charaim in sibenrad do-níat fir is mná; binne lim ac ceilebrad
lon 'sin aird i tá
Ní charaim in stocairecht at-chluinim go moch; binne lim ac brocairecht
bruic i m-bennaib broc
Ní charaim in cornairecht at-chluinim go tenn; binne lim ac damgairecht da dá fichet benn
Atá adbar seisrige as gach glinn i n-glenn gach dam ina freslige i mullach na m-benn
Cid imda dom damraid-se as gach glinn i n-glenn ní meinic lám aireman ac dúnad a m-benn:
Dam Sléibe aird Éiblinne dam Sléibe Fúait féig dam Ella dam Orbraige dam lonn Locha Léin Dam Seimne dam Latharna dam Líne na lenn dam Cúailnge dam Conachla dam Bairne dá benn A máthair na graige-se ro líathad do lenn; ni fuil dam it degaid-se gan dá fichet benn
Mó ná adbar leinníne ro líathad dot chinn; dambenn ar gach meinníne beinníne ar gach minn
A doim do-ní in fogarán chucum tar in n-glenn maith in t-inad foradán i mullach do benn
Is mé Suibne sirthechán; lúath reithim tar glenn; nochan é m'ainm dligthechán; mó is ainm dam Fer Benn
Tiprait is ferr fúarus-sa tipra Leithit láin tipra is áille innúaire úarán Dúine Máil
Gidat imda m'imirce m'étach in-díu is gerr
Mé féin do-ní m'foraire i mullach na m-benn
A raithnech a rúadfota ro rúadad do lenn; ní h-ossair fir fúacartha i n-gablaib do benn
Bid ann bías mo bith-lige tes ac Taídin teinn; ac Tig Mo Ling bith-ainglide táethus-sa do beinn
Do-rat mise it chumman-sa mallacht Rónáin Finn a bennáin a búiredáin a béicedáin binn 