Gein Branduib maic Echach ocus Aedá in maic Gabráin inso sís.
Eochu & Fælan dá mac Muredaig maic Oengusa maic Fedeilmid maic Enna maic Labrada maic Bresail Belaig maic Fiachach Baccida maic Cathair.
Ro brog tra inti Fælan in n-Eochaid o thír dar muir i n-Albain, co m-bæ la Gabran mac nh-Domongairt maic Fergusa Moir maic Eircc maic Echach Muinremair.
Bæ dano a ben i fail Echach Feidelm ingen Fhedelmid Findleith maic Cobthaich maic Crimthaind maic Nathi maic Fiachrach.
Torrach dano ben Echach & ba h-ed ben Gabrain.
Maccach dano ben Echach & ingenach ben Gabhrain.
Astuidet i n-oenaidchi.
Da mac la mnai Echach & dí ingin la mnai Gabrain.
‘Cid rucais, a ben Echach?’ arben Gabrain.
‘Failet da mac limm isunna’, ar ben Echach.
‘Failet lim-sa isunna dano di ingein, mar nach annom’, ar ben Gabrain.
‘No-m-thesaircg-se & tuc dam indara mac & beir h-uaim indara n-ingin.
Mo mind oir & mo fhail, mo delgc & mo dechelt duit.’
‘Atetha ani-sin’, ar Feidelm.
Ocus ro adnacht Feidelm grainne n-oir fo slinnen & do bert uaidi am-mac & do bert ingin uaidi, co m-ba mac & ingen la cechtar n-æ.
Baistiteir na maic ar thus & in da ingin iarum.
Ocus at-bert in drui triasin mh-baithis:
‘Na bad nar lib-si, a mná, h-it emuin in da mac sa & it h-emuin in di ingin’.
Ocus do bert Aed & Brandub foraib.
Ro chomailit iarum h-i comaltus, cotoracht Eochaid mac Muiredaig dia thír & a mac leis & ro gab in mac sin rigi Lagen iar tain.
Ro gab Aedan immorro rige n-Alban.
Ba mor uall & borrfad Aidain.
Do luid for sluagod i nh-Erinn do chosnam rige h-Érenn.
arba toich do o senathair, o Chairpre Rigfhota mac Conaire Moir maic Etarsceoil maic Eogain maic Ailella Ain maic h-Ieir maic Dedaid maic Sin. Amlaid do thæt Aedan co n-Albain & Bretnu & Saxsanu leis do inriud for h-Érind.
Ocus do thæt co Laigniu do chuingid giall co Brandub.
A mathair beo h-ifus ar a chind.
Ocus do chuaid do chuingid chairdde co Aedán.
Ocus as-bert si:
‘Orddan & tocad duit, a maic Gabrain!
Ba coir dún fáilti frit fo daig t'athar & do mathar.
Ocus in ticfa ar leth do immacallaim frim-sa?’
‘Can don mnai?’ arcach.
‘Mathair Branduib in sin’, ar Aedan.
‘Ar is caillech mo mathair-se,’ ar Aedan, ‘regma do acallaim na caillige aile’.
‘In béo do máthair?’ arsi.
‘Béo écin’, ar Aedan.
‘Is bennachda dún.
Dia ar a bethaid!’ olsisi.
‘Cid co-ndn-uige, a chaillech?’
‘Cairdde frim mac din chaur sa ar daig for cairddessa.
aris Eochaid mac Muiredaig do athair & missi do máthair & Brandub do derbrathair. arni bered ben Gabrain acht ingena & ni berind-se acht macco. Ocus ro chloechloichsem mac & ingen.
Ocus fail uaim-si comartha innut grainne óir bæ h-i cind mo deilge graiph fail fot slinnen chlé-su’.
Ocus topacht in grainne ass & ro lín a lepaid isin deilgc.
Do thæt Brandub do acallaim Aedain & fo gnit a cairddes do derbad.
Comraichne & imairchissecht eturru ond uair sin.
At-berat araili co m-bæ Aedan i l-Laignib, co n-dechas uad co h-Albain do imchomarcc a mathar & co ro-innissetar in da mnai do feib do rola a cairddes & amail ro chlaimchaiset chlainn mac & ingen cechtar n-ai.