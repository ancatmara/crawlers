De maccaib Conaire.
Trí bráthir Cairpre Músc & Cairpre Baschaín & Corpre Rigfota tri meic Conaire meic Etersceóil hui Ieir.
Idem & Conaire mac Messe Buachalla.
Sárait ingen Chuind meic Oenláma Gába mathair mac Conaire.
Batar dí meic Conaire i n-Maig Breg iar marbad a n-athar i mac Bruidin da Derga.
Baí Incél Cáech do Bretnaib in féinnid.
tri meic Hui Désa id_est Fer Gair & Fer Rogain & Fer Lé Bátar dí tri meic Conaire oc Temuir i n-orbbu Féine hi cóiciud Chorpri Nio Fer.
arit é fénni in sin Muscraige & Dál Matti & Corcu Dubni. Lagein ó Buais co Commur Trí n-Usce.
Is dibside dongairther Dál Maitti beus.
Boí dí mathair mac Conaire la Neimed mac Srobcind hi tírib Hua Liatháin Is de atá Ard Nemid.
In Nemed hésin dí bá rígbriugaside.
d'Érnaib a chenel.
is é ba rí hErand.
Gabais co Belach Feda Máir.
fecht and Eogán Már do acallaim mac Conaire do Themair Breg. Infíd dóaib scéla Muman.
Infíd dano dóib Incél Caech do bith i llepaid ac Nemiud mac Srobcind.
Is and asbert Corpre Músc.
Ba menma dún ém saigid Incéil i n-Albain iar nguin ar n-athar.
cenco tísed i n-Herind nar ndóchum.
Is desin foídis Corpre Músc Fiachraig Rigfota i n-oenló o Themraig corrici tech Nemid meic Srobcind ríg hErand & foranic Incél and fora cind.
Fertha fálti fri Fiachaich Rigfota.
fo bíth ba dalta dóib uile.
ba mac na rígna.
Is uad atá Ros Ríatai fri Ard Nemid andes fo bith in chluichi & ind ániusa dogníd in Ríata sin maginsin Baí dano trénfer la Incgel.
ni leiced raind na fodail i tig Nemid.
Fer do imthrascrad fris do cech dáim ticed tech Nemid dia tísed dám anechtair and.
Imchoemnacair Incgél dí dús in boí vel in tanic dám anechtair issind aidchisin.
Asbert Nemed ni thánic ol se dám anechtair innocht.
Asbert dano Fiacha ced dano do Incgél in dám do imchomarc.
Do imthrascrad frisin trenfer ucut ol se do muntir Incgiúil Am dámsa ém ol Fiacha.
Cia dacheleseo innocht ol se ní dichela imbárach.
Tair forsa llár dí ol Ingcél.
Bid indossa duit ón ol Fiacha Rigfota.
Dothaetsaide forsin lár.
Condrecat & in trénfer.
Trascarthair in trenfer forsin coire co memaid a doe láma forsin drolam iarthairach & co memaid a chóeldruim immon inber combo marb de fo chétoir.
Is iarum asbert Ingcél.
Ni cluchi anisin ol se acht is comlund.
Rommertabair ol Ingcél lécud mo námat chucum i n-oentech frim.
Is iarum atbert Sárait.
Bá díanaich lemsa cid cend Ingcel doberad mo mac.
atbalad oca ba sodeithbir dó Is iarum asbert Fiacha fri Neimed. ara fácbad Ingcél a theglach.
Is iarum asbert Nemed.
Ní chumgaba nech ellach na tellach im thegluchsa acht me fadéin.
Asbert Fiacha fri sodain.
Foichlide dí maccu Conaire.
arthicfat re cind chóic laithe déc do chath fritsu co Belach Slige. Díanaigid ém ol Nemed.
Loscat manis rí cath uaimse.
Farumai iarum arnabárach co ránic Temraig.
Is and assbreth fris.
Is ríataide ind imrimsin oc dul dó dar Slige n-Assail.
Is desin asberarsom Fiacha Ríatai.
Innisid iarum tuaid a n-atchonnairc i tegdais Nemid.
anro raid Nemed fris.
Is desin nenaisc Corpre Músc for Dergthene a folta dar é si flatha id_est filidecht cen ergnam act focul cen chloen cen rudrach.
cétlath fri ríg Cassil.
nert & sochraite dóib oc dígail a n-athar.
Is iarum fichsetar cath & Derg.
thene leo oc Beluch Feda Máir.
memaid for Nemad.
dorochair Ingcél Cáech and.
ni thorchair Nemed.
It é indrema a cendaile fil fri Crossa Brenaind andess i mac Beluch Feda Máir.
Is desin imchemnacair Dergthene.
A Chorpri Múisc murnig co dígis Nemed ma dorroach Léi.
Lé Fír Flaith mac Conaire docer i mac Brudin Da Derga.
Is desin frisrogart Corpre Músc.
Co rinnib sleg i mbrunnib bánaib.
co faebraib claideb i mmunélaib.
slóg ro soíset gnee.
dariuchtatar meicc dofessat hui digal immatorchair di láim im chend cnedach im chéil rochlois ilach crúaid congraimm.
Is desin gabsat meic Conaire crích Muman Gabais Corpre Músc ótá Brosnaig co Dergmónai iar Loch Léin.
atá hErand dar Mumain.
Co fi; cach immaire and táeb fri taeb fri immaire n-Eoganachta fo bíth immfortachta & comairchisechta dóib co bráth.
Gabais Corpre Rigfota eter Diabulmúscraige gabais & hEllne crích Ciarraige Luachra hó Fornocht conici Lumnech.
gabais Corpre Baschaín in tír atá a chenel indossa.
Fo chen cách tanic se Sárait mathair tri Cairpre.
fo chen don chach dománic.
Mathair tri Corpre Sarait.
id_est Sárait ingen Chuind id_est Cond mac Oenláma Caíphe di Chonnachtaib is di ro gab Nemed mac Srobcind in randsa.
Trí brathir im Óengus mac Óenlama & Cond.
Gala Dána.
Co slóg tar buidne balca ní matulaid co Connachta.
mairg atchondairc crú Cuind tar táeb claidib Con Culaind.