Ro-buí dono lóech amru la Connachtu.
Regoman a ainm.
Almo diáirmithe do cetraib les, ocus secht n-ingeno les.
Ros-carsat sidi na secht Maine .i. secht maic Ailella ocus Medba .i. Mani Mingor ocus Mane Mórgor ocus Mani Aithremail ocus Mani Máthremail ocus Mani Condogaib-uili ocus Mani Milbél ocus Mani Móepert, condot secht Mani samluith.
Sect n-ingeno Regomuin dono .i. cethéora Donanda ocus téoro Dúnlaithi.
Is díb atá Inbiur n-Donann ind íarthar Connacht ocus Áth ina n-Dúnlatho i m-Bréfne.
‘Tíagar húann co Ragoman,’ ol Ailill, ‘co tucthar ní dún dá cethrib frissin n-égin fil fornn.’
‘Ro-fetamur a n-dobérad dún dia n-dorucmais dou .i. na maccu ucut,’ ol Medb.
‘Día tíastais do acolluim ina n-ingen do-bértais ascaid n-amra dún húathaib do búaib blichtuib.’
Con-gartar dóib íarum ina Mane ocus ráiti Ailill ‘Is ferr a dol,’ ol Medb, ‘dég gairi.’
‘Regam-ne ém,’ ol Mane Gor.
‘Is olcc ar láechdocht-ne immurgu ocus nís mór ar m-bríg, ar is rocáem ronn-ailed ocus iss aindun fria dol gu náimtiu ocus it maithi inn óig gusa tíagumm ocus nín relgeth do fogluimm aitherguib.’
Do-llotar as do iarum, secht fichit laech a llín, cu m-bátar inn íarthar Connacht ocus do crích Corccmodruad Ninuis.
‘Tóet húathad n-óoc húaib,’ ol Mani Gor, ‘ .i. tríar n-óc féni do acullaim ina n-ingen.’
Co comarnaicter frisna téora h-ingenuib i n-dorus in dúni.
Dus-forsailgsit claidmi dóib fo cétóir.
‘Anmuin hi n-anmuin,’ ol na h-ingena.
‘Tabraid ar nd-trí-drinnrusc douin-ni,’ ol ind ócc.
‘Rob-bia,’ ol in tríar ingen, ‘acht níp innili, ar ní cumcum-ni dúib.’
‘Is la suidi ém cich i n-dingnem,’ ol Mane.
‘Coich sib-si?’ olind ingen.
‘Mani Gor mac Ailella ocus Medba.’
‘Cid do-bar-hucco issin tír-si?’ olinn ingen.
‘Do brith bó ocus ingen,’ ol sé.
‘Is amluit, is comaduis a m-brith,’ ol in ingen.
‘Ad-ágar namrugaid,’ ol sí, ‘atát óicc maithe ar bur ciunn.’
‘Bíth for n-itgi-si linn ocus dos-fuccfom,’ ol sé.
‘Ba dútracht linn éim,’ ol sí, ‘mad íar menmannuib conn-étsimis,’ ol sí.
‘Cia for lin?’ or sí.
‘Secht fichit láech,’ ol séisium.
‘Anuith sunn gen conn-árladamair-ni na h-ingeno aili,’ ol sí.
‘Fob-sisimair-ne ém,’ ol in ingen, ‘in mét con-mesamar.’
Tíaguit as iarum gusna h-ingenao aili ocus ad-gládatar.
‘Óicc dúib sunn a tírib Connacht,’ ol sí, ‘ .i. secht maic Ailella ocus Medba, da bur m-brith ocus do brith bar m-bó lib.’
‘Ba hál dún ém,’ ol inn inginrad, ‘acht nammá at-águmar turbad fair laisna h-ógo.’
‘Tóet as trá conn-árlaidid ina macco.’
‘Atroglésim-ni.’
Do-togut íarum a mórfesiur conda-orlaidsit occon tiprait.
Feruit fáilti ‘Táet as,’ ol síat, ‘ocus tucuith for cetra lib, ar fob-sisimuir-ne for ar n-einech.’
Do-toegat na h-inginu leo íarum ocus tuccatar an ro-buí do cetri ocin dún leo gusna Mane.
‘Rantar in cethern i ndé,’ ol Mani Gor, ‘ocus rantar na cetra, ar ní rucfiter ar óen-chóe, gu comairsium for Áth m-Briuin.’
Do-gníth són.
Ni buí Regamon ann illá sin ina thír.
Buí hi Corco Baiscinn.
Égthir fon túaith.
Tánuicc Regamuin foa.
‘Dob-eglaimith-si trá,’ ol Mane Gor, ‘ocus lécith ina h-ingine reimib forsin áth ocus ágad na bá riunn do Don Crúachan ocus aisnédit do Ailill ocus Meidb gabáil forn oc Áth Briúin.’
Do-lotar Connachta la h-Ailill ocus Meidb íarum do Áth Briuin do chobair a muinntiri.
Do-génsiut maic Ailella ocus Medba íarum clíathu do sgiaith ocus droigiun i m-bélaib ind átho fria Regomon, conade atá Áth Clíath hi crích Óacc m-Brethrui hi túaiscirt críche h-Úa Fiatrach Aidne.
Conndrecat ann íarum in dib slúaguib immond áth.
Do-gníther síd leo dono dég na maccaem foro-glúaissid in táin ocus dég na n-ingen.
Anuit na h-ingeno la maccuib Ailello ocus Medba ocus anuit secht fichit lualgach leo do bíathad fer n-h Érinn fri himthinol tabarta na táno bó Cúailgne.
Do-llécther na halmo olchena dia tig dorithissi.
Y BL Láech-brugaid amra ro-baí la Connachtaib i n-aimsir Ailella ocus Medba, Regamon a ainm.
Alma imda lais do cheithrib cáem, cadhla uile.
Bádar immurgu secht n-ingena lais.
Ro-charsad side secht maccu ocus Ailella ocus Medba .i. na secht Maine .i. Maine Mórgar ocus Maine Mingar ocus Maine Aithremail ocus Maine Máthremail ocus Maine Milbél ocus Maine Annai ocus Maine Móepert ocus Maine Condageb -uile ocus is é side tuc cruth a máthar ocus a athar ocus a n-ordan díblínaib.
It é secht n-ingena Regomon .i. téora Dunana ocus cethéora Dunmeda ocus is dia n-anmandaib atá Inber n-Dunand i n-íarthar Connacht ocus Áth na n-Dumed i m-Bréfni.
Fecht and imusn-acallatar do Ailill ocus Medb ocus Fergus.
‘Tíagair úaindi,’ ol Ailill, ‘co Regaman co tucthar aiscid dún dia ceithri úad frisin n-écin-si fil forn oc airbiathad fer n-Érend oc táin na m-bó a Cúailgni.’
‘Ro-fedar ínti badh maith do dul dó dian-tairgimis .i. na Maine fo bíth áinisa na n-ingen.’
Con-gairter a meic co h-Ailill.
Ráiti ‘Is buideach a dul is ferr,’ ar Medb, ‘dáig gaire.’
‘Ragthair ém dáig gairi,’ ar Maine Mórgar.
‘Inge bid ferrde in aiscid,’ ar Maine Mingar.
‘Is olc ar láechdacht, is olc ar m-bríg, is aninand fri techt i futhairbe .i. i crích nó i ferand co náimtiu.
Is rocáem rorn-alt, nín relgid do foglaim aithergaib, it maithi immurgu na h-óicc cosa tíagam.’
Berid beandachtain for Ailill ocus Meadb, ocus don-taircomlaid in fecht.
Do-comlat ass, secht fichit láech a lín, co m-bádar a n-descert Connacht i focus do crích Corcmodruad i Nindus inn ocus don dún.
‘Téid úadhad úaidib do fis scél coon lis,’ ar Maine Mórgar, ‘do fis esimail na n-ingen.’
Téit Maine Mingar tríur co comarnaic fri téora ingenaib díb ocin tibraid.
Do-fúaslaiced claidbiu dóib fo cétóir.
‘Anmain i n-anmain,’ ar inn ingen.
‘Tabair mo trí-lánfocull dam-sa,’ ar Maine.
‘Amal no n-aseca do thenga rod-bia acht beatha,’ ar an ingen, ‘ar ní cumgam-ni h-éside dáib.’
‘Is la sodhain,’ ar Maine, ‘cech i m-bem.’
‘Cia thúsu?’ ar sísi.
‘Maine Mingar mac Ailella ocus Medba,’ ar sé.
‘Fo chen ón,’ ar sí.
‘Cid nod-bar-tuc isin crích?’ ar sí.
‘Do breth bó ocus’ ar Maine.
‘Is cóir a m-breith imalle,’ ar sí.
‘Adágar ní bus urthidir, aní ad-fíadar; ad maithi ina hóicc cosa tángid-si.’
‘Bad lind beith for n-itgi-si,’ or sé.
‘At-gégmais chitus mád íar menmannrad con-étsimis.’
‘Cia bar lín?’ ar sí.
‘Secht fichit láech,’ ar sé, ‘dún sunn.’
‘Anaid sund,’ ar sí, ‘co n-árladhamar na h-ingena aile.’
‘Fob-sisimar-ni,’ ar na h-ingina, ‘nach cumang con-ísamar.’
Tíagaid úaidib cusna hingena n-aile.
As-pertatar fri suideib:
‘Do-bar-ruachtadar óic sund a tírib Connacht for menmarca fodésin, secht meic Ailella ocus Medba.’
‘Cid dia tudchadar?’
‘Do brith bó ocus ban.’
‘Ba hedh ad-gegmis-ni aní sin mad dia fedmais.’
‘Ad-ágar óccu dia tairmesc nó dia terbaid,’ or sí.
‘Taít ass co n-árlasar inní.’
‘Ad-glaasmar-ni.’
Do-tíagad na secht n-ingena cusin tibraid.
Feraid fáilti fria Maine.
‘Taít as,’ ar sé, ‘ocus tucaid bar ceitri lib-si.
Bid maith ón sin.
Fob-sisimar-ni for ar n-eneach, ocus for ar snádhadh,’ ar sé.
‘A ingena Regomun,’ ar na h-óicc.
Do-immargid na h-ingena a m-bú ocus a muccu ocus a curchu arná raib ráthugud foraib.
Do-sethet íarum co ráncadar costad a chéle.
Feraid na h-ingena fáilti fria macco Ailella ocus Medba ocus ima-sisedar dóib.
‘Randtar in almu sa i ndé,’ ar Maine Mórgar, ‘ocus in slóg, is romór for áen-cháe uile íad; ocus comraicium i n-Áth Briuin.’
Do-gníther samlaid.
Ní baí in ríg Ragaman and in lá sin.
Is and baí a crích Corco Baiscinn i n-dáil fri Firu Bolg.
Éigthir fon túaith dia n-éis.
Fo-sagar do Ragaman in scél.
Luid side for a n-íarair cona slóg.
Do-roich in tóir uili for Maine Mórgar, ocus gabsad comach éccomlaind for suidiu.
‘Do-thegmaid didiu uili a n-áen inad,’ for Maine, ‘ocus agar nech úaidib cusna bú ar ceand na n-ócc; ocus agat na hingena na bú forsin n-áth co Crúachnaib; ocus aisnéidet do Ailill ocus do Meidb an écomlonn a filim sund.’
Ro-soiched na h-ingena co Crúachain, ocus ad-fíadad scéla uile.
‘Ro-gabad,’ ar síad, ‘fort maccaib-siu oc Áth Briuin ocus as-bertadar techt na fóirithin.’
Dos-cumlad Connachta ma Ailill ocus Meidb ocus Fergus ocus loinges Ulad do Áth Briuin do cobair a muntiri.
Do-rigénset immurgu meic Ailella co-léic clíatha do sciach ocus do draigen i m-béol ind átha fri Recoman cona muintir, coná rochtadar dul darsin n-áth, co tánic Oilill cona slúag; conid de atá Áth Cliath Medraidi i crích n-Óc Bethra i túaiscirt hÚa Fiachrach Aidne iter Connachta ocus Corcumruad.
Con-recad and a slúagaib uilib.
Do-gníthir síd dála eturru fo dáig ina mac cáem foro-glúaiset ina cetra, ocus fo dáig na n-ingen cáem do-lotar leo, ima coméracht in imirgi.
Do-berar aisic na h-imirgi do Regamon; ocus anait na h-ingena la maccu Ailella; ocus for-fácbaid secht fichit lulgach leo do íarraig na n-ingen, ocus do bíathad fer n-Érenn fri tinól na tána bó Cúailnge; conid Táin Bó Regamon in scél sa ocus remscél do scélaib Tána Bó Cúailnge hé.
amen.
